ѿ нѣжеке ко завидꙋ чемѹ не восолеши чето ти есемо водала ковати ѧ дала тобѣ а
нѣжѧтѣ не дала али чимо есемо виновата а восоли отроко а водале ми еси хамече а
чи за то не даси а восоли ми вѣсть а не сестра ѧ вамо оже тако дѣлаете не
исправить ми ничето же а во три колотокѣ вокꙋе то ти д҃ золотьникѣ во кольцю тию
покланѧние ѿ харитание ко съѳии ежь то т]и есьмь посълѧлѧ г҃ резане михальви на
повои да же ти въдаль да молю ти сѧ госъпоже ка моѧ да посълъ во борожь и рꙑбиць
вꙑдаль ти и целѹю тѧ и тѹтъ есть индѣискаа страна и люди ходѧть нагы всѣ а
голова не покрыта а грѹди голы а волосы в однѹ косѹ плетены а всѣ ходѧт брюхаты
дѣти родѧть на всѧкыи год а детеи ѹ них много а мѹжы и жены всѣ черны ꙗз хожꙋ
кꙋды ино за мною людеи много дивѧт сѧ бѣломѹ члк҃ѹ а кн҃ѧзь их фота на головѣ а
дрѹгаа на бедрах а боꙗре ѹ них ходѧть фота на плещѣ а дрѹгыѧ на бедрах а
кн҃ѧгыни ходѧть фота на плечемъ ѡбогнѹта а дрѹгаа на бедрах а слѹгы кн҃жиѧ и
боꙗрьскыѧ фота на бедрахъ ѡбогнѹта да щит да меч в рѹках а иныѧ с꙽ сꙋлицами а
ины с ножи а иныѧ с꙽ саблѧми а иныи с лѹкы и стрелами а всѣ нагы да босы да
болкаты а жонки ходѧт голова не покрыта а грѹди голы а паропкы да девочкы ходѧт
нагы до з҃ лѣт а сорѡм не покрытъ а изъ чювилѧ пошли есмѧ сѹхѡм до пали и҃ дн҃и
до индѣискыѧ горы а ѿ пали до ꙋмри і҃ дн҃и то есть городъ индѣискыи а ѿ ѹмри до
чюнеирѧ ѕ҃ дн҃ии и тѹт есть асатъ хан чюнерьскыѧ индѣнскыѧ а холопъ
мекикътѹчѧровъ а держить сказывають седмь темь ѿ меликтѹчара а меликтѹчаръ сѣдит
на к҃ тмах а бьет сѧ с кафары к҃ лѣт есть то его побиють то ѡн побивает ихъ
многажды ханъ же езди на людех а слоновъ ѹ него и конии много добрых а люде ꙋ
него много хорозанцевъ а привозѧть их изъ хоросаньскыѧ земли а иныѧ из
орабаньскыѧ земли а иныѧ ис тѹкър꙽мескыѧ земли а иныѧ ис чеготаньскыѧ земли а
привозѧть все моремъ в тавах индѣискыѧ земли корабли во индѣи же бесерменьскои в
великомъ бедери былъ есми на великѹю ночь на великыи же дн҃ь волосыны да кола в
зорю вошьли а соль головою стоитъ на востокъ на баграмъ на бесерменьскои выехал
сѹлтанъ на теферичь ино с нимъ к҃ възыревъ великых да триста слоновъ нарѧженых в
бѹлатных в доспѣсехъ да с гороткы да и городкы ѡкованы да в гороткѣх по ѕ҃ члк҃ъ
в доспѣсехъ да с пѹшками да с пищалми а на великомъ слонѣ ві҃ члк҃ъ на всѧкомъ
слонѣ по два проборца великых да к зѹбомъ повѧзаны великыѧ мечи по кентарю да
крыломъ привѧзаны великыѧ желѣзныѧ гыры да члвк҃ъ сѣдить в доспѣсѣ промежꙋ ѹшеи
да крюкъ ѹ него в рѹках желѣзнои великы да тѣмъ его править да конеи простыхъ
тысѧча въ снастехъ золотых да верблюдовъ сто с нагарами да трѹбникъвъ т҃ да
плѧсцевъ т҃ да ковре т҃ да на сѹлтанѣ ковтанъ всь саженъ ꙗхонты да на шапкѣ
чичакъ ѡлмазъ великы да сагадакъ золот со ꙗхонты да г҃ сабли на немъ золотомъ
ѡкаваны да седло золото да перед нимъ скачет кофаръ пѣшь да играеть теремьцемъ
да за нимъ пѣшихъ много да за ним бл҃гои слонъ идеть а весь в кам꙽кѣ нарѧжанъ да
ѡбиваеть люд да чепь ѹ него велика желѣзна во ртѣ да ѡбиваеть кони и люди чтобы
кто на сѹлтана не настѹпилъ блиско а братъ сѹлтановъ тот сидит на кровати на
золотои да над нимъ теремъ ѡксамитенъ да маковица золота со ꙗхонты да несѹть его
к҃ члв҃къ а махтѹмъ сидит на кровати на золотои да над ним теремъ шидѧнъ с
маковицею золотою да везѹтъ его на д҃.хъ конехъ въ снастехъ золотых да ѡколо
людеи его много множество да перед нимъ пѣвци да плѧсцевъ много да всѣ с голыми
мечи да с꙽ саблѧми да с щиты да сѹлицами да с копїи да с лѹкы с прѧмыми с
великими да кони всѣ в доспѣсехъ да сагадакы на них да иныа нагы всѣх ѡдно
платище на гѹзнѣ зоромъ завѣшенъ аже кто не вложить в дикую вѣру тому людѥ не
помагають но самъ платить а се покони вирнии были при ꙗрославѣ вирнику взѧти з҃
вѣдеръ солоду на недѣлю же овенъ любо полоть любо в҃ ногатѣ а в середу куна же
сыръ а в пѧтницю тако же а куръ пѡ двою ему на дн҃ь а хлѣбѡвъ з҃ на недѣлю а
пшена з҃ ѹборкѡвъ а гороху з҃ ѹборковъ а соли з҃ голважень то то вирнику со
отрокомь а кони д҃ конемъ на ротъ сути овесъ вирнику и҃ гр҃и а і҃ кунъ
перекладнаꙗ а метелнику в҃ꙇ вѣкшии а съсаднаꙗ гривна въ лѣт҃ ҂ѕ҃ х҃ о҃ е седе
мьстислав҃ изѧславиць кꙑевѣ на столѣ на тѹж҃ веснѹ заложи съдко сꙑтиниць црк҃вь
камѧнѹ ст҃ѹю мчнк҃ѹ бориса и глѣба при кн҃зи ст҃ославе ростиславици пра
архиепс҃пѣ илии въ тож҃ лѣт҃ приде костѧнтинъ митрополититъ въ рѹсь въ тож҃ лѣт҃
вꙑиде кнз҃ь ст҃ославъ из новагорода на лѹкꙑ и присла въ новъгородъ ꙗко не хоцю ѹ
васъ кнѧжити новгородьци же цѣловавъше ст҃ѹю бц҃ю ꙗко не хоцемъ его идоша
прогнатъ его съ лѹкъ онъ же ѹслꙑшавъ оже идѹть на нь иде торопьцю а новгородьци
послаша въ рꙋ къ мьстиславѹ по сн҃ъ ст҃ославъ же иде на вългѹ и въда емѹ анъдреи
помоць и пожьже новꙑи търгъ а новотържьци ѿстѹпиша къ новѹгородѹ и много пакости
творѧше домомъ ихъ и села ихъ потрати а брат҃ его романъ и мьстиславъ пожьгоста
лѹкꙑ а лѹцѧне ѹстерегосша сѧ и ѿступиша они въ городъ а ини пльсковѹ и съложиша
сѧ на новъгородъ андрѣи съ смолнѧнꙑ и съ полоцѧнꙑ и пѹти заѧша и сълꙑ изьмаша
новгородьскꙑꙗ вьсьде вести не дадѹце кꙑевѹ къ мьстиславѹ а ст҃ослав҃ силою
местѧце въ городъ а то слово рекѹще нѣтѹ вамъ кнз҃ѧ иного развѣ ст҃ослав҃
новгородьци же того не бережахѹ и ѹбиша захарию посадника и неревина и несдѹ
бирицѧ ꙗко творѧхѹть е переветъ дрьжаще къ ст҃ослав҃ и налезоша собе пѹть на
вѧцька и на володѧрѧ и иде даньславъ лазѹтиниць съ дрѹжиною кꙑевѹ къ мьстиславѹ
по сн҃ъ а ст҃ославъ приде съ сѹждалци и съ брат҃ма и съ смолнѧнꙑ и съ полоцанꙑ
къ рѹсѣ идоша новъгородьци съ ѧкѹномь противѹ ихъ они же не дошедъшедъше
воротиша сѧ не ѹспѣша бо ничтоже тъгда же даша посадницьство ꙗкѹнови и сѣдеша
новъгородци бес кнѧзѧ ѿ сменѧ дн҃і до велика дн҃и о ѧкѹнѣ жьдѹче ѿ мьстислава
сн҃а на тѹж҃ зимѹ ходи мьстислав҃ на половьце и победи е и приведе полонъ въ
рѹсьскѹ землю толь сильно ѧко и числа не бѧше въ тож҃ лѣт҃ престави сѧ раба
бж҃иꙗ анна игумениꙗ ст҃ꙑꙗ варвара и поставиша на месте еѧ марьмьꙗнѹ въ лѣт҃ ҂ѕ҃
х҃ о҃ ѕ приде кнз҃ь романъ мьстиславиць вънукъ изѧславль новѹгородꙋ на столъ
мс҃цѧ април҃ въ д҃і въ въторѹю нед҃ по велице дн҃и индикта пьрваго и ради бꙑша
новгородьци своемѹ хотению въ тож҃ лѣт҃ ходиша новгородьци съ пльсковици къ
полотьскѹ и пожьгъше волость воротиша сѧ ѿ города за л҃ вьрстъ томѹж҃ лѣт҃
исходѧщю на веснѹ ходи романъ съ новгородьци къ торопьцю и пожьгоша домꙑ ихъ и
головъ множьство полониша въ тож҃ врѣм҃ ходиша ростиславицї съ андреевицьмь и съ
смолнѧнꙑ и съ полочѧнꙑ и съ мѹро[мьци и съ рѧзаньци на мьстислав҃ кꙑевѹ онъ же
не би[ꙗ сѧ с ними ѿстѹпи волею кꙑѥва въ лѣт҃ ҂ѕ҃ х҃ о҃ з иде даньслав҃
лазѹтиниць за волокъ даньникомь съ дрѹжиною и присла андрѣи пълкъ свои на нь и
биша сѧ с ними и бѣше новгородьць у҃ а сѹждальць ҂з҃ и пособи б҃ъ новгородцемъ и
паде ихъ т҃ и ҂а҃ а новгородьць е҃і мѹж҃ и ѿстѹпиша новгородьци и опѧть
воротивъше сѧ възѧшѧ всю дань а на сѹждальскꙑхъ смьрдѣхъ дрѹгѹю и придоша
сторови вси въ тож҃ лѣт҃ на зимѹ придоша подъ новъгородъ сѹждальци съ
андреѥвицемь романъ и мьстислав҃ съ смольнѧнꙑ и съ торопьцѧнꙑ мѹромьци и
рѧзаньци съ двема кн҃зьма полоцьскꙑи кн҃зь съ полоцѧнꙑ и всѧ землѧ просто
рѹсьскаꙗ новгородьци же сташа твьрдо о кн҃зи романѣ о мьстиславлици о изѧславли
вънѹце и о посадницѣ о ꙗкѹнѣ и ѹстроиша острогъ около города и пристѹпиша къ
градѹ въ нед҃ на съборъ и съездиша сѧ по г҃ дн҃и въ четвьртꙑи же дн҃ь въ сред҃
пристѹпиша силою и биша сѧ всь дн҃ь и къ вечерѹ побѣди ѧ кнз҃ь романъ съ
новгородьци силою крс҃тьною и ст҃ою бц҃ею и млт҃вами бл҃говѣрнаго влд҃кꙑ илиѥ
мс҃цѧ феꙋрарѧ въ к҃ е на стг҃о епс҃па тарасиѧ овꙑ исѣкоша а дрѹгꙑꙗ измаша а
прокъ ихъ злѣ ѿбѣгоша и кѹплѧху сѹждальць по в҃ ногатѣ въ лѣт҃ ҂ѕ҃ х҃ о҃ и бꙑс҃
дорогъ вь новегородѣ и кѹплѧхѹ кадь ръжи по д҃ грвн҃ѣ а хлѣбъ по в҃ ногатѣ а
медъ по і҃ кѹнъ пѹдъ и съдѹмавъше новъгородьци показаша путь кнз҃ю романѹ а сами
послаша къ ондрѣеви по миръ на всѣи воли своѥи въ тож҃ лѣт҃ въниде кн҃зь рюрикъ
ростиславїць въ новъгородъ мс҃цѧ октѧб҃ въ д҃ на стг҃о иерофеꙗ въ тож҃ лѣт҃
архепс҃пъ б҃олюбивꙑи илиꙗ съ брат҃мь гавриломь създаста манастꙑрь црк҃вь ст҃ꙑꙗ
бц҃ѧ блг҃овещениѥ томьж҃ лѣт҃ прѣстави сѧ кнѧзь мьстиславъ изѧславиць володимирь
вънѹкъ въ тож҃ лѣт҃ прѣстави сѧ кнз҃ь кꙑевѣ глѣбъ гюргевиць и въвѣдоша
володимира мьстиславицѧ въ лѣт҃ ҂ѕ҃ х҃ о҃ ѳ прѣстави сѧ кнѧзь кꙑевѣ володимиръ
сѣдѣвъ на столѣ г҃ мс҃цѣ томьж҃ лѣт҃ отѧ кн҃зь рюрикъ посадницьство ѹ жирослава
новегородѣ и вꙑгна и из города иле сѹждалю къ ондрееви и даша посадницьство
иванкѹ захарииницю въ тож҃ лѣт҃ сѣде на столѣ кꙑевѣ романъ ростиславиць томьж҃
лѣт҃ иде на зимѹ рюрюкъ из новагорода и послаша новъгородьци къ ондрею по кнзь и
присла жїрослава посадницитъ съ мѹжи своими въ лѣт҃ ҂ѕ҃ х҃ п҃ приде новѹгородѹ
кн҃зь гюрги андреевиць гюргевъ вънѹкъ въ тож҃ лѣт҃ заложиша црк҃вь камѧнѹ стг҃о
ꙗкова въ неревьскемь коньци томьж҃ лѣт҃ вꙑиде романъ ис кꙑева ростиславиць волею
и сѣде михалко гюргевиць кꙑѥвѣ томьже лѣт҃ на зимѹ ходи арьхиепс҃пъ
новгородьскꙑи илиѧ къ ондрееви володимирю на вьсю правьдѹ тъгда же и даша опѧть
посадницьство иванъкови захарииницю въ лѣт҃ ҂ѕ҃ х҃ п҃ а иде кн҃зь гюрги
андреевиць съ новгородьци и съ ростовици кꙑевѹ на ростиславице и прогнаша ѥ ис
кꙑѥва и стоꙗше подъ вꙑшегородъмь з҃ нед҃ и придоша сторови вси новѹгородѹ а
ꙗрославъ сѣде кꙑѥвѣ изѧславиць томьж҃ лѣт҃ ст҃и црк҃вь новегородѣ илиꙗ
архїепс҃пъ новгородьскꙑи ст҃ѹю мчнк҃ѹ бориса и глеба камѧнѹю въ град҃ мс҃цѧ
октѧбрѧ в д҃і а дрѹгѹю ст҃го спс҃а на воротѣхъ ст҃го георгиꙗ камѧнѹ въ лѣт҃ ҂ѕ҃
ѱ҃ з҃і идоша новгородьци на чьрниговъ съ кнѧзьмь костѧнтиномь позвани
всеволодомь и придоша на рѣкѹ на окѹ и тѹ сѧ скопиша вси вои а кн҃зи рѧзаньстии
и сташа об онѹ странѹ окѣ въ помочь всеволодѹ и позва ѥ всѣволодъ на обѣдъ и
сѣдоша ѕ҃ кн҃зь въ шатрѣ а глѣбъ и ольгъ ѹ всеволода въ шатрѣ и новгородьци и ту
обадиста володимирицѧ брт҃ью свою и не ими кнѧже вѣрꙑ брат҃и наю сѹт҃ на тѧ
съвѣтали съ чьрниговьскꙑми кнѧзи и тѣмь ѥ облици рѧзаньстии кнз҃и и всеволодъ
изма ѥ и мѹж҃ ихъ и сковавъ посла ѥ въ володимирь а самъ поиде съ новгородци и
съ клеветникома на рѧзаньскѹю волость и приде къ проньскѹ и реч҃ передаите ми сѧ
они же сташа съ кнѧзьмь изѧславомь съ третиѥмь володимиричемь кюръ михаилъ
побеже переди ис проньска и ѿꙗ ѹ нихъ водѹ и они передаша сѧ и ꙗ кнѧгꙑню кюръ
михаиловѹю товарꙑ поима бе щисла а съ изѧславомь миръ възѧ и ѿидоша сторови а
новгородьци пѹс҃ ис коломна новѹгородѹ одаривъ бе щисла и вда имъ волю всю и
ѹставꙑ старꙑхъ кн҃зь ѥгоже хотѣхѹ новгородьци и реч҃ имъ кто вꙑ добръ того
любите а злꙑхъ казните а собоюю поꙗ сн҃а своѥго костѧнтина и посадника дъмитра
стрелена подъ проньскомь а вѧтьшихъ з҃ новгородьци же пришьдъше новѹгородѹ
створиша вѣче на посадника дмитра и на брат҃ю ѥго ꙗко ти повѣлѣша на
новгородьцихъ сребро имати а по волости кѹрꙑ брати по кѹпцемъ вирѹ дикѹю и
повозꙑ возити и все зло идоша на дворꙑ ихъ грабежьмь а мирошкинъ дворъ и
дмитровъ зажьгоша а житиѥ ихъ поимаша а села ихъ распродаша и челѧдь а скровища
ихъ изискаша и поимаша бе щисла а избꙑтъкъ роздѣлиша по зѹбѹ по г҃ гривнѣ по
всемѹ городѹ и на щитъ аще кто потаи похватилъ а того ѥдинъ б҃ъ вѣдаѥть и ѿ тог҃
мнози разбогатѣша а что на дъщькахъ а то кнѧзю оставиша тог҃же лѣт҃ привезоша
дмитра мирошкиницѧ мьрътвого из володимирѧ и погрѣбоша и ѹ ст҃ого георгиꙗ въ
манастꙑри подъле оч҃ѧ а новгородьци хотѧхѹ съ моста съврѣщи нъ възбрани имъ
архепс҃пъ митрофанъ присла всеволодъ сн҃а своѥго ст҃ослав҃ въ новъгородъ въ нед҃
мѧс҃пѹс҃ю тъгда даша посадьницьство твьрдислав҃ михалковицю и даша дъщкꙑ
дмитровꙑ ст҃ослав҃ а бѧше на нихъ бе щисла и цѣловаша новгородци чс҃тьнꙑи хс҃ъ
око не хочемъ ѹ себе дьржати дѣтии дмитровꙑхъ ни володислава ни бориса нї
твьрдислава станиловицѧ и овъстрата домажировицѧ и поточи ꙗ кнѧзь къ оц҃ю а на
инѣхъ серебро поимаша бе щисла В лѣт ҂ѕ҃ у҃ н҃ г Присла романъ и костѧнтинъ и
степанъ слы к игореви построити мира первого игорь же гл҃а с ними ѡ мирѣ посла
игорь мужѣ своя къ роману романъ же созва болѧре и сановники приведоша руския
слы и велѣша гл҃ти псати ѡбоихъ рѣчи на харатьѣ равно другога свѣщанья бывшаго
при ц҃ри раманѣ и костѧнтинѣ и стефанѣ хослюбивыхъ влд҃къ мы ѿ рода рускаго съли
и гостье иворъ солъ игоревъ великаго кнѧзѧ рускаго и ѡбъчии сли вуефастъ
свѧтославль с҃нъ игоревъ искусеви ѡльги кнѧгини слуды игоревъ нети игоревъ
оулѣбъ володиславль каницаръ передъславинъ шихъбернъ сфанъдръ жены улѣблѣ
прасьтѣнъ туръдуви либи аръ фастовъ гримъ сфирьковъ прастѣнъ акунъ нети игоревъ
кары тудковъ каршевъ туръдовъ егри евлисковъ воиковъ истръ аминодовъ прастѣнъ
берновъ явтѧгъ гунаровъ шибридъ алданъ колъ клековъ стегги етоновъ. сфирка
алвадъ гудовъ фудри туадовъ мутуръ оутинъ купець адунь адулбъ иггивладъ ѡлѣбъ
фрутанъ гомолъ куци емигъ туръбидъ фуръ стѣнъ бруны роалдъ гунастръ фрастѣнъ
игелъдъ туръбернъ моны руалдъ свѣнь стиръ алданъ тилена пубьксарь вузлѣвъ синко
боричь послании ѿ игорѧ великого кнѧзѧ рускаго и ѿ всѧкоя кнѧжья и ѿ всѣхъ людии
руския землѧ и ѿ тѣх заповѣдано ѡбновити ветъхии миръ ненавидѧщаго добра и
враждолюбьца дьявола разорити ѿ многъ лѣтъ и оутвердити любовь межю греки и
русью и великии кнѧзь нашь игорь и болѧре его и людье вси рустии послаша ны къ
роману и костѧнтину и къ стефану къ великимъ цр҃мъ гречьскимъ створити любовь съ
самѣми ц҃ри со всѣмь болѧрьствомъ и со всѣми людьми гречьскими на всѧ лѣта
дондеже съяеть сл҃нце и весь миръ стоить и иже помыслить ѿ страны руския
разрушити таку любовь и елико ихъ кр҃щнье прияли суть да приимуть месть ѿ б҃а
вседержителѧ ѡсуженья на погибель въ весь вѣкъ в будущии и елико ихъ есть не
хрщ҃но да не имуть помощи ѿ б҃а ни ѡт перуна да не оущитѧт сѧ щиты своими и да
посѣчени будуть мечи своими ѿ стрѣлъ и ѿ иного ѡружья своего и да будуть раби въ
весь вѣкъ в будущии а великии кнѧзь рускии и болѧре его да посылають въ греки къ
великимъ цр҃мъ гречьскимъ корабли елико хотѧть со слы и с гостьми яко же имъ
оуставлено есть ношаху сли печати злати а гостье сребрени ныне же увѣдѣлъ есть
кнѧзь нашь посылати грамоту ко цр҃тву нашему иже посылаеми бывають ѿ нихъ и
гостье да приносить грамоту пишюче сице яко послахъ корабль селько и ѿ тѣхъ да
оувѣмы и и мы ѡже съ миромь приходить аще ли безъ грамоты придуть и преданы
будуть нами да держимъ и хранимъ дондеже възвѣстимъ кнѧзю нашему аще ли руку не
дадѧть и противѧт сѧ ди оубьени будуть да не изищет сѧ смр҃ть ихъ ѿ кнѧзѧ вашего
аще ли оубѣжавше в русь придут мьы напишемъ ко кнѧзю вашему яко имъ любо тако
створѧть аще придуть русь бес купли да не взимають мѣсѧчна да запрѣтить кнѧзь
сломъ своимъ и приходѧщимъ руси сде да нь творѧть бещинья в селѣхъ ни въ странѣ
нашеи и приходѧщимъ имъ да витають оу ст҃го мамы да послеть цр҃тво ваше да
испишеть имѧна ваша тогда возмуть мѣсѧчное свое съли слебное а гостье мѣсѧчное
первое ѿ города киева паки изъ чернигова и переяславлѧ да входѧть в городъ
ѡдинѣми вороты со цр҃вмъ мужемъ безъ ѡружья мужь. н҃ и да творѧть куплю якоже
имъ надобѣ паки да исходѧть н҃ мужь цр҃тва вашего да хранить я да аще кто ѿ руси
или ѿ грекъ створи криво да ѡправлѧеть то входѧще же русь в радъ да не имѣють
волости купити паволокъ лише по. н҃ золотникъ и ѿ тѣхъ паволокъ аще кто крьнеть
да показываеть цр҃ву мужю и то е запечатаеть и дасть имъ и ѿходѧщеи руси ѿсюда
въсимають ѿ насъ еже надобѣ брашно на путь и еже надобѣ лодьямъ яко же уставлено
есть преже и да возъвращают сѧ съ спсниемъ въ страну свою да не имѣють власти
зимовати оу с҃тго мамы аще оускочить челѧдинъ ѿ руси по не же придуть въ страну
цртсвия вашего и ѿ ст҃го мамы аще будеть да поимуть и аще ли не ѡбрѧщет сѧ да на
роту идуть наши х҃еяне руси по вѣрѣ ихъ а не х҃еянии по закону своему ти тогда
взимають ѿ насъ цѣну свою якоже оуставлено есть преже. в҃ паволоцѣ за чалѧдинъ
аще ли кто ѿ людии црства вашего ли ѿ города вашего или ѿ инѣхъ городъ оускочить
челѧдинъ нашь къ вамъ и принесеть что да въспѧтѧть и ѡпѧть а еже что принеслъ
будеть все цѣло и да возьметь ѿ него золотника два аще ли кто покусит сѧ ѿ руси
взѧти что ѿ людии цртсва вашего иже то створить покажненъ будеть вельми аще ли
взѧлъ будеть да заплатить сугубо и аще створить грьчинъ русину да прииметь ту же
казнь яко же приялъ есть и ѡнъ аще ли ключит сѧ оукрасти русину ѿ грекъ что или
грьчину ѿ руси достоино есть да възворотити не точью едино но и цѣну его аще
оукраденое ѡбрѧщеть сѧ предаемо да вдасть и цѣну его сугубо и то показненъ
будеть по закону гречьскому по устаоу и по закону рускому елико хесянъ ѿ власти
нашея плѣнена приведуть русь ту аще будеть оуноша или дѣвица добра да вдадѧть
златникъ і҃ и поимуть и и҃ и поимуть і аще ли будетъ старъ или дѣтещь да вдасть
златникъ. е҃ аще ли ѡбрѧщют сѧ русь работающе оу грекъ аще ли суть плѣньници да
ископають е русь по. і҃ златникъ аще ли купилъ буде грьчинъ подъ хсмь достоить
ему да возметь цѣну свою елико же же далъ будеть на немь а ѡ корсуньстѣи странѣ
елико же есть городовъ на тои части да не имать волости кнѧзь рускии да воюеть
на тѣхъ странахъ и та страна не покарѧет сѧ вамъ тогда аще просить вои оу насъ
кнѧзь рускии да воюеть да дамъ ему елико ему будетъ требѣ и ѡ томъ аще ѡбрѧщють
русь кубару гречьскую въвержену на коемъ любо мѣстѣ да не преѡбидѧть ея аще ли ѿ
нея возметь кто что ли чл҃вка поработить или оубьеть да будеть повиненъ закону
руску и гречьску аще ѡбрѧщеть въ вустьѣ днѣпрьскомь русь корсунѧны рыбы ловѧща
да не творѧть имъ зла никако же и да не имѣють власти русь зимовати въ вустьи
днѣпра бѣлъбережи ни оу ст҃го ельферья но егда придеть ѡсень да идуть в домы
своя в русь а ѡ сихъ ѡже то приходѧть чернии болгаре воюють въ странѣ
корсуньстѣи и велимъ кнѧзю рускому да ихъ не почаеть пакость странѣ его ци аще
ключит сѧ проказа никака ѿ грекъ сущихъ подъ властью цр҃тва нашего да не имать
власти казнити я но повелѣньемь цр҃тва нашего да прииметь яко же будеть створилъ
аще оубьеть хесянинъ русина или хесянинъ русина или русинъ хесянина и да держимъ
будеть створивыи оубииство ѿ ближних оубьенаго да оубьють и аще ли оускочить
створивыи оубои и оубѣжить аще будеть имовітъ да возмуть имѣнье его ближьнии
оубьенаго аще ли есть неимовитъ и оускочить же да ищють его дондеже ѡбрѧщет сѧ
аще ли ѡбрѧщет сѧ да оубьенъ будеть ци аще оударить мечемъ или копьемъ или
кацѣмъ любо ѡружьемъ русинъ грьчина или грьчінъ русина да того дѣлѧ грѣха
заплатить сребра литръ. е҃ по закону рускому аще ли есть неимовитъ да како
можеть в только же проданъ будеть яко да и порты в нихъ же ходѧть да и то с него
снѧти а ѡпроцѣ да на роту ходить по своеи вѣрѣ яко не имѣя ничтоже ти тако
пущенъ будеть аще ли хотѣти начнеть наше цр҃тво ѿ васъ вои на противѧщая сѧ намъ
да пишю къ великому кнѧзю вашему и послеть к намъ елико же хочемъ и ѿтоле
оувѣдѧть ины страны каку любовь имѣють грьци съ русью мы же съвѣщаньемь все
написахомъ на двою харатью и едина харатья есть оу црства нашего да допроводѧть
къ великому кнѧзю рускому игореви и к людемъ его и ти принимающе харатью на роту
идуть хранити истину яко мы свѣщахомъ напсахомъ харатью сию на неи же суть имѧна
наша написана мы же елико насъ хрстли сѧ есмы клѧхомъ сѧ црк҃вью ст҃го ильѣ въ
сборнѣи црк҃ви и предлежащемъ чстнмъ крстмъ и харатьею сею хранити все еже есть
написано на неи не преступити ѿ него ничто же а иже преступить се ѿ страны нашея
ли кнѧзь ли инъ кто ли кр҃щнъ или некр҃щнъ да не имуть помощи ѿ б҃а и да будеть
рабъ въ весь вѣѣкъ в будущии и да заколенъ будеть своимъ ѡружьемъ а на кр҃щньѣ
русь полагають щиты своя и мечѣ своѣ наги ѡбручѣ своѣ и ѡружья да кленут сѧ ѡ
всемь яже суть написана на харатьи сеи хранити ѿ игорѧ и ѿ всѣхъ болѧръ и ѿ всѣх
людии ѿ страны руския въ прочая лѣта и воину аще ли же кто ѿ кнѧзь или ѿ лидии
рускіх ли хесѧнъ или не хсеянъ преступить се еже есть писано на харатьи сеи
будеть достоинъ своимъ ѡружьемь оумрети и да будеть клѧть ѿ б҃а и ѿ перуна яко
преступи свою клѧтву да аще будеть добрѣ игорь великии кнѧзь да хранить си
любовь правую да не разрушит сѧ дондеже сл҃нце сьяеть и весь миръ стоить в
нынешния вѣки и в будущая послании же сли игоремъ придоша к игореви со слы
гречьскими повѣдаша всѧ рѣчи ц҃рѧ рамана игорь же призва слы гречьския реч имъ
гл҃те что вы казалъ ц҃рь и рѣша сли цр҃ви се посла ны ц҃рь радъ есть миру хощеть
миръ имѣти со кнѧземъ рускимъ и любъве твои сли водили суть ц҃рѣ наши ротѣ и
насъ послаша ротѣ водитъ тебе и мужь твоихъ ѡбѣща сѧ игорь сице створити заоутра
призва игорь слы и приде на холмъ кде стояше перунъ покладоша ѡружье свое и щитъ
и золото и ходи игорь ротѣ и люди его елико поганыхъ руси а х҃еяную русь водиша
ротѣ в црк҃ви ст҃го ильи яже есть надъ ручаемъ конець пасынъчѣ бесѣды и козарѣ
се бо бѣ сборная црк҃и мнози бо бѣша варѧзи хесѧни игорь же оутвердивъ миръ съ
греки ѿпусти слы ѡдаривъ скорое и чалѧдью и воскомъ и ѿпусти я сли же придоша ко
цр҃ви повѣдаша всѧ рѣчи игоревы и любовь яже къ грекомъ игорь же нача кнѧжити въ
киевъ миръ имѣя ко всѣмъ странамъ и пріспѣ ѡсень нача мыслити на деревлѧны хотѧ
примыслити большюю дань В лѣт ҂ѕ҃ у҃ н҃ г В се же лѣто рекоша дружина игореви
ѡтроци свѣньлъжи изодѣли сѧ суть ѡружьемъ и порты а мы нази поиди кнѧже с нами в
дань да и ты добудеши и мы послуша ихъ игорь иде в дерева в дань и примышлѧше къ
первои даи насилѧше имъ и мужи его возьемавъ дань поиде въ градъ свои идуще же
ему въспѧть размысливъ реч дружинѣ своеи идѣте съ данью домови а я возъвращю сѧ
похожю и еще пусти дружину свою домови съ маломъ же дружины возъврати сѧ желая
больша имѣнья слышавше же деревлѧне яко ѡпѧть идеть сдумавше со кнѧземъ своимъ
маломъ аще сѧ въвадить волкъ в овцѣ то выносить все стадо аще не оубьють его
тако и се аще не оубьемъ его то все ны погубить послаша к нему гл҃ще почто идеши
ѡпѧть поималъ еси всю дань и не послуша ихъ игорь и вышедше изъ града
изъкоръстѣнѧ деревлене оубиша игорѧ и дружину его бѣ бо ихъ мало и погребенъ быс
игорь есть могила его оу искоръстѣнѧ град в деревѣхъ и до сего д҃не вольга же
бѧше в киевѣ съ сн҃мъ своимъ съ дѣтьскомъ с҃тославомъ и кормилець его асмудъ
воевода бѣ свѣнелдъ тоже ѡ҃ць мистишинъ рѣша же деревлѧне се кнѧзѧ оубихомъ
рускаго поимемъ жену его вольгу за кнѧзь свои малъ и с҃тослава и створимъ ему
якоже хощемъ и послаша деревлѧне лучьшие мужи числомъ к҃ въ лодьи к ользѣ и
присташа подъ боричевымъ в лодьи бѣ бо тогда вода текущи въздолѣ горы киевьския
и на подольи не сѣдѧху людье но на горѣ градъ же бѣ киевъ идеже есть нынѣ дворъ
гордѧтинъ и нифовъ а дворъ кнѧжь бѧше в городѣ идеже есть дворъ демьстиковъ за
с҃тою б҃цею надъ горою дворъ теремныи бѣ бо ту теремъ каменъ и повѣдаша ѡльзѣ
яко деревлѧне придоша и возва е ѡльга к собѣ добри гостье придоша и рѣша
деревлѧне придохомъ кнѧгине и реч имъ ѡльга да гл҃те что ради придосте сѣмо рѣша
же древлѧне посла ны дерьвьска землѧ рькуще сице мужа твоего оубихомъ бѧше бо
мужь твои аки волкъ восхищая и грабѧ а наши кнѧзи добри суть иже распасли суть
деревьску землю да поиди за кнѧзь нашь за малъ бѣ бо имѧ ему малъ кнѧзю
дерьвьску реч же имъ ѡльга люба ми есть рѣчь ваша оуже мнѣ мужа своего не
крѣсити но хочю вы почтити на утрия предъ людьми своими а ныне идѣте в лодью
свою и лѧзите в лодьі величающе сѧ азъ оутро послю по вы вы же рьцѣте не едемъ
на конѣх ни пѣши идемъ но понесѣте ны в лодьѣ и възнесуть вы в лодьи и ѿпусти я
в лодью ѡльга же повелѣ ископати яму велику и глубоку на дворѣ теремьстѣмь внѣ
града и заоутра волга сѣдѧщи в теремѣ посла по гости и придоша к нимъ гл҃ще
зоветь вы ѡльга на честь велику ѡни же рѣша не едемъ на конихъ ни на возѣхъ
понесѣте ны в лодьи рѣша же кияне намъ неволѧ кнѧзь нашь убьенъ а кнѧгини наша
хоче за вашь кнѧзь и понесоша я в лодьи ѡни же сѣдѧху в перегъбѣх въ великихъ
сустугахъ гордѧще сѧ и принесоша я на дворъ к ользѣ несъше вринуша е въ яму и с
лодьею приникъши ѡльга и реч имъ добра ли вы честь ѡни же рѣша пущи ны игоревы
смр҃ти и повелѣ засыпати я живы и посыпаша я пославши ѡльга къ деревлѧномъ реч
имъ да аще мѧ просити право то пришлите мужа нарочиты да в велицѣ чти приду за
вашь кнѧзь еда не пустѧть мене людье киевьстии се слышавше деревлѧне собраша сѧ
лучьшие мужи иже дерьжаху деревьску землю и послаша по ню деревлѧномъ же
пришедъшимъ повелѣ ѡльга мовь створити рькуще сіце измывше сѧ придите ко мнѣ ѡни
же пережьгоша истопку и влѣзоша деревлѧне начаша сѧ мыти и запроша ѡ нихъ
истобъку и повелѣ зажечи я ѿ дверии ту изгорѣша вси и посла къ деревлѧномъ
рькущи сице се оуже иду к вамъ да пристроите меды многи въ градѣ идеже оубисте
мужа моего да поплачю сѧ надъ гробомъ его и створю трызну мужю своему ѡни же то
слышавше съвезоша меды многи зѣло възвариша ѡльга же поимши малы дружины легъко
идущи приде къ гробу его плака сѧ по мужи своемъ и повелѣ людемъ своимъ съсути
могилу велику яко соспоша и повелѣ трызну творити посемь сѣдоша деревлѧне пити и
повелѣ ѡльга ѡтрокомъ своимъ служити пред ними рѣша деревлѧне к ользѣ кдѣ суть
дружина наша ихъже послахомъ по тѧ ѡна же реч идуть по мнѣ съ дружиною мужа
моего яко оупиша сѧ деревлѧне повелѣ ѡтрокомъ своимъ пити на нѧ а сама ѿиде
кромѣ и повелѣ дружинѣ сѣчи деревлѧне и исѣкоша ихъ ҂е҃ а ѡльга возъврати сѧ
киеву и пристрои вои на прокъ ихъ кнѧженья с҃тославлѧ В лѣт ҂ѕ҃ у҃ ҁ҃ д Придоша
болъгары вры бохъмичѣ гл҃ще яко ты кнѧзь еси мудръ и смысленъ не вѣсі закона но
вѣруи в законъ нашь и поклони сѧ бохъмиту и реч володимеръ како есть вѣра ваша
ѡни же рѣша вѣруемъ б҃у а бохмитъ ны оучить гл҃ѧ ѡбрѣзати оуды таиныя и свинины
не ясти вина не пити дасть бохмитъ комуждо по семидесѧтъ жнеъ красныхъ исбереть
едину красну и всѣх красоту възложить на едину та будеть емѹ жена иде же реч
достоить блудъ творити всѧкъ на семь свѣтѣ аще буде кто оубогъ то и томо и ина
многа лесть еяже нѣ льзѣ псати срама рад володимеръ же слоушаше ихъ бѣ бо самъ
любѧ жены и блуженье многое послушаше сладко но се ему бѣ нелюбо обрѣзанье
оудовъ и ѡ неяденьи мѧсъ свиныхъ а ѡ питьи ѡтинудь рька руси есть веселье питье
не можемъ бес того быти потомъ же придоша нѣмьци гл҃юще придохомъ послании ѿ
папежа и рѣша ему реклъ ти тако папежь землѧ твоя яко и землѧ наша а вѣра ваша
не яко вѣра наша вѣра бо наша свѣтъ есть кланѧем сѧ и б҃у еже створилъ нб҃о и
землю звѣзды м҃ць и всѧко дх҃нье а б҃зи ваши древо суть володимеръ же реч кака
заповѣдь ваша ѡни же рѣша пощенье по силѣ аще кто пьеть или ясть то все въ славу
б҃жью реч оучитель нашь павел реч же володимеръ нѣмцемъ идѣте ѡпѧть яко ѡці наши
сего не прияли суть се слышавше жидове козарьстии придоша рекуще слышахомъ яко
приходиша болгаре и хесяне оучаще тѧ кто же вѣрѣ своеи хесяне бо вѣрують егоже
мы распѧхомъ а мы вѣруемъ единому б҃у аврамову исакову яковлю и реч володимеръ
что есть законъ вашь ѡни же рѣша ѡбрѣзати сѧ свинины не ясти ни заячины суботу
хранити ѡн же реч то гдѣ есть землѧ ваша ѡни же рѣша въ ерслмѣ ѡнъ же реч то
тама ли есть ѡни же рѣша разъгнѣва сѧ б҃ъ на ѡ҃ци наши и расточи ны по странамъ
грѣхъ рад наших и предана быс землѧ наша хесяномъ ѡн же реч то како вы инѣх
оучители сами ѿвержени ѿ б҃а и расточени аще бы б҃ъ любилъ васъ и законъ вашь то
не бысте росточе по чюжимъ землѧмъ еда намъ тоже мыслите прияти:: Посемь же
прислаша грьци къ володимеру философа гл҃ще сице слышахомъ яко приходили суть
болгаре оучаще тѧ прияти вѣру свою ихъже вѣра ѡсквернѧеть н҃бо и землю иже суть
проклѧти паче всѣх чл҃вкъ оуподоблеше с содому и гомору на неже пусти гсь
каменье горюще и потопи я и погрѧзоша яко и сихъ ѡжидаеть д҃нь погибели их егда
придеть б҃ъ судитъ земли и погубѧть всѧ творѧщая безаконья и скверны дѣющия си
бо ѡмывають ѡходы своя в ротъ вливають и по брадѣ мажют сѧ поминають бохмита
такоже и жены ихъ творѧть туже скверну и ино пуще ѿ совкупленья мужьска и
женьска вкушають си слышавъ володимеръ блюну на землю рекъ нечисто есть дѣло реч
же философъ слышахом же и се яко приходиша ѿ рима пооучитъ васъ к вѣрѣ своеи
ихъже вѣра маломь с нами разъвращена служать бо ѡпрѣсноки рекше ѡплатки ихъже
б҃ъ не преда но пове хлѣбомъ служити и преда апслмь приемъ хлѣбъ се есть тѣло
мое ломимое за вы такоже и чашю приемъ реч се есть кровь моя новаго завѣта си же
того не творѧть суть не б҃ы правили вѣры реч же володимеръ придоша ко мнѣ жидове
гл҃ще яко нѣмци и грьци вѣрують ѥгоже мы распѧхомъ философъ же реч въ истину в
того вѣруемъ тѣхъ бо пр҃рци прорѣцаху яко б҃у родити сѧ а друзии распѧту быти и
погребену а въ г҃.и д҃нь вскрснти и на нб҃са взиде ѡни же пр҃рки избиваху другия
претираху егда же сбысть сѧ прореченье сихъ съниде на землю и распѧтье прия и
въск҃рсъ на нб҃са взиде на сихъ же ѡжидаше покаянья за м҃ и за ѕ҃ лѣт и не
покаяше сѧ и посла на нѧ римлѧны грады ихъ разбиша и самы расточиша по странамъ
и работають въ странах реч же володимеръ то что ради сниде б҃ъ на землю и
страсть такою прия ѿвѣщав же философъ реч аще хощеши послушати да ска ти из
начала чьсо ради сниде б҃ъ на землю володимеръ же реч послушаю рад и нача
философъ гл҃ти сице Въ начало створи б҃ъ нб҃о и землю въ первыи д҃нь и в҃.и д҃нь
створи твердь яже есть посреди воды сегоже д҃не раздѣлиша сѧ воды полъ ихъ взиде
надъ твердь а полъ ихъ подъ твердь а въ .г҃.и д҃нь створи море и рѣки и
источники и сѣмѧна въ д҃.и д҃нь сл҃нце и луну и звѣзды и украси б҃ъ нб҃о видѣв
же первыи ѿ ан҃глъ старѣишина чину ан҃глку помысли въ себе рекъ сниду на землю и
преиму землю и буду подобенъ б҃у и поставлю прстлъ свои на ѡблацѣх сѣверьскихъ и
ту абье сверже и с нб҃се и по немь подоша иже бѣша подъ нимъ чинъ десѧтыи бѣ же
имѧ противнику сотонаилъ в негоже мѣсто постави старѣишину михаила сотона же
грѣшивъ помысла своего и ѿпадъ славы первое наречт сѧ противникъ б҃у посем же въ
е҃.и дн҃ь створи б҃ъ киты и рыбы гады и птица пернатыя въ ѕ҃.и же д҃нь створи
б҃ъ звѣри и скоты и гады земныя створи же и чл҃вка въ з҃.и же д҃нь почи б҃ъ ѿ
дѣлъ своихъ иже есть субота и насади б҃ъ раи на въстоцѣ въ едемѣ въведе ту
члв҃ка егоже созда и заповѣда ему ѿ древа всѧкого ясти ѿ древа же единого не
ясти еже есть разумѣти добру и злу и бѣ адамъ в раи видѧше б҃а и славѧше егда
ан҃гли славѧх и възложи б҃ъ на адамъ снъ и оуспе адамъ и взѧ б҃ъ едино ребро оу
адама створи ему жену и въведе ю в раи ко адаму и реч адамъ се кость ѿ кості
моея а плоть ѿ плоти моея си нареч сѧ жена и нареч адамъ скотомъ и птицамъ имѧна
звѣремъ и гадомъ и самѣма ан҃глъ повѣда имѧна и покори б҃ъ адаму звѣри и скоты и
ѡбладаше всѣми и послушаху его видѣвъ же дьяволъ яко почти б҃ъ чл҃вка възавидѣвъ
ему преѡбрази сѧ въ змию и приде къ евзѣ и реч еи почто не яста ѿ древа сущаго
посредѣ рая и реч жена къ змиѣ реч бъ не имата ясти а ли да оумрета см҃ртью и
реч змия к женѣ см҃ртью не оумрета вѣдѧше бо б҃ъ яко в онже д҃нь яста ѿ него
ѿверзета сѧ ѡчи ваю и будета яко и б҃ъ разумѣюще добро и зло и видѣ жена яко
добро древо въ ядь и вземши снѣсть и вдасть мужю своему и яста и ѿверзоста сѧ
ѡчи има и разумѣста яко нага еста и съшиста листвиемь смоковьнымь препоясанье и
реч б҃ъ проклѧта землѧ в дѣлѣхъ твоих и в печали яси всѧ д҃ни живота своего и
реч гсь б҃ъ како прострета руку и возмета ѿ древа животьнаго и живета въ вѣки и
игзнъа гсь б҃ъ адама из рая и сѣде прѧмо из раѧ плача сѧ и дѣлая землю и
порадова сѧ сотона ѡ проклѧтьи землѧ се на ны первое паденье и горкии ѿвѣтъ
ѿпаденье ан҃гльскаго житья роди адамъ каина и авелѧ бѣ каинъ ратаи а авель
пастухъ и несе каинъ ѿ плода земли къ б҃у и не прия б҃ъ даровъ его авель же
принесе ѿ агнець первенець и прия б҃ъ дары авлеелы сотона же влѣзе в каина и
пострѣкаше каина оубити авелѧ и реч каинъ изидѣте на поле авелю яко изидосте
въста каинъ и хотѧше оубити и и не оумѧше како оубити и и реч ему сотона возми
камень и удари и вземъ камень и оуби и и реч б҃ъ каину кде есть братъ твои ѡн же
реч еда стражь есмь брату своему и реч б҃ъ кровь брата твоего вопьеть ко мнѣ
будеши стенѧ и трѧса сѧ до живота своего адамъ же и евга плачюща сѧ бѣста и
дьяволъ радоваше с рька се егоже б҃ъ почти азъ створил ему ѿпасти б҃а и се нынѣ
плачь ему налѣзохъ и плакаста сѧ по авели лѣт л҃ и не съгни тѣло его и не
оумѧста его погрести и повелѣньемь бьжмь птенца в҃ прилетѣста единъ ею оумре
единъ же ископа яму и вложи оумр҃шаго и погребе и видѣвша же се адамъ и евга
ископаста яму и вложиста авелѧ и погребоста съ плачемъ быв же адамъ лѣт с҃ и л҃
роди сифа и в҃ тщери и поя едину каинъ а другую сифъ и ѿ того ч҃лцви расплодиша
сѧ и оумножиша сѧ по земли и не познаша створьшаго я исполниша сѧ блуда и всѧкоя
нечстоты и оубииства и завивисти живѧху скотьски чл҃вци бѣ нои единъ праведенъ в
родѣ семь и роди г҃ с҃ны сима хама афета и реч б҃ъ но имать дхъ мои пребываті в
чл҃вцхъ и реч да потреблю егоже створихъ ѿ члвка до скота и реч гсь б҃ъ ноеви
створи ковчегъ в долготу локотъ т҃ а в ширину п҃ а възвышие л҃ локотъ ибо
локтемъ сажень зовуть дѣлаему же ковчегу за р҃ лѣт и повѣдаше нои яко быти
потопу и посмѣхаху сѧ ему егда сдѣла ковчегъ и реч гсь ноеви вълѣзи ты и жена
твоя и сн҃ве твои и снохи твои въведи к собѣ по двоему ѿ всѣх скотъ и ѿ всѣх
птиць и ѿ всѣх гадъ и въведе нои яже заповѣда ему б҃ъ наведе б҃ъ потопъ на землю
потопе всѧка плоть и ковчегъ плаваше на водѣ егда же посѧче вода изълѣзе нои и
сн҃ве его и жена его ѿ сихъ расплоди с землѧ и быша чл҃вци мнози единоглсни и
рѣша другъ къ другу съзижемъ столпъ до нб҃се начша здати и реч б҃ъ се оумножиша
сѧ чл҃вци и помысли их суетьни и сниде б҃ъ и размѣси языки на о҃ и в҃ языка
адамовъ же бысть языкъ не ѡтѧтъ оу авера ты бо единъ приложи сѧ къ безумью их
рекъ сице аще бы члв҃кмъ б҃ъ реклъ на н҃бо столпъ дѣлати то повелѣлъ бы самъ б҃ъ
словомъ якоже створи нб҃са землю море всѧ видимая и невидимая сего ради того
языкъ не премѣ сѧ ѿ сего суть еврѣи на о҃ и единъ язкыъ раздѣлиша с и разидоша
сѧ по странамъ и кождо своя норовы прияша по дьяволю оученью ѡви рощенье
кладеземъ и рѣкамъ жрѧх и не познаша б҃а ѿ адама же и до потопа лѣт ҂в҃ с҃ м҃ в҃
а ѿ потопа до раздѣленья языкъ лѣт ф҃ к҃ ѳ҃ Посемь же дьяволъ в болшее
прельщенье вверже чл҃вки и начаша кумиры творити ѡви древнѧы ѡви мѣдѧны а друзии
мрамарѧны а иные златы и сребрены кланѧху с и привожах с҃ны своя и дъщери и
закаху прид ними и бѣ всѧ землѧ ѡсквернена началникъ бо бѧше кумиротворенью
серукъ творѧшь бо кумиры во имѧна мр҃твхъ чл҃вкъ ѡвѣмъ бывшимъ цр҃мъ другомъ
храбрымъ и волъхвомъ и женамъ прлбд҃ицамъ се же серухъ роди фара фара же род г҃
с҃ны аврама и нахора арона фара же твори кумиры навыкъ оу ѡ҃ца своего аврамъ же
прише въ вумъ возрѣ на н҃бо и видѣ звѣзды и н҃бо и реч во истину то есть б҃ъ а
иже творилъ ѡ҃ць мои прельщаеть чл҃вки и реч аврамъ искушю б҃а и ц҃рѧ своего и
реч что ѡче прельщаеши чл҃вки творѧ кумиры древѧны то есть б҃ъ иже створи н҃бо и
землю приимъ аврамъ ѡгнь зажьже идолы въ храминѣ видѣвъ же аронъ брат аврамовъ
ревнуя по идолѣх хотѣвъ вымчати идолы и самъ съгорѣ ту аронъ и оумре пред ѡ҃цемъ
предъ симъ бо не бѣ оумиралъ с҃нъ предъ ѡц҃мь но ѡ҃ць предъ сн҃мъ ѿ сего начаша
оумирати сн҃ве предъ ѡц҃мь предъ симъ бо не бѣ оумиралъ с҃нъ предъ ѡц҃мь но ѡ҃ць
предъ с҃нмъ возлюби б҃ъ аврама и реч б҃ъ авраму изиди из дому ѡ҃ца своего в
землю в нюже ти покажю и створю тѧ въ языкъ великъ блгсвть тѧ колѣна земьная и
створи аврамъ якоже заповѣда ему б҃ъ и поя аврамъ с҃новца своего лота бѣ бо ему
лотъ шюринъ и сн҃вць бѣ бо аврамъ поялъ братьню тьщерь ароню сару и приде в
землю хананѣиску къ дубу высоку и реч б҃ъ ко авраму сѣмени твоему дамь землю сию
и поклони сѧ аврамъ б҃у аврамъ же бѣша лѣт о҃ и е҃ егда изиде ѿ хараѡна бѣ же
сара неплоды болѧщи неплодскимь реч сара авраму влѣзи къ рабѣ моеи и поемши сара
агарь въдасть ю мужю своему и влѣзъ аврамъ к огари зачатъ и роди с҃на агарь и
прозва аврамъ измаиломь аврамъ бо лѣт п҃ и ѕ҃ егда роди с измаилъ посем же
заченши сара род с҃на и нареч имѧ ему исакъ и повелѣ б҃ъ авраму ѡбрѣзати ѡтроча
и ѡбрѣза и въ и҃ д҃нь возлюби б҃ъ аврама и племѧ его и нареч я в люди себе и
ѿлучи я ѿ языкъ нарекъ я лди своя сему же исаку възмогъшю авраму же жившю лѣт р҃
и о҃ и е҃ и оумре и погребенъ быс исаку же бывшю лѣт ѯ҃ и роди в҃ с҃на исава и
якова исавъ же быс лукавъ а яковъ прв҃днъ се же яковъ работа оу оуя своего изо
тщере его изъ меньшеѣ лѣт з҃ и не даст ему ея лава оуи его рекъ старѣшюю поими и
вдасть ему лию старѣишюю а изъ другоѣ реклъ ему другую з҃ лѣт ѡнъ же работа
другую з҃ лѣт изъ рахили и поя собѣ в҃ сестреници ѿ неюже роди и҃ сн҃въ рувима
семевона львгию июду изахраа и заоулона иѡсифа и веньамида и ѿ робу двою дана
нефталима гада и асира и ѿ сихъ расплодиша ся жидове ияковъ же сниде въ еюпетъ
сыи лѣт р҃ и л҃ с родомъ своимъ числомъ ѯ҃ и е҃ д҃шь поживе же въ еюптѣ лѣт з҃і
и оуспе и поработиша племѧ его за у҃ лѣт по сихъ же лѣтъ възмогоша людье
жидовьстии и оумножиша сѧ и насилѧху имъ еюптѧне работою в си же времяна роди ся
моисѣи въ жидѣхъ иже хощеть погубити еюпетъ ту абье повелѣ ц҃рь ражающая сѧ дѣти
жидовьския въметати в рѣку м҃ти же моисѣева оубоявши с сего губленья вземши
младенець вложи и в карабьицю и несъши постави в лузѣ в се же времѧ сниде дъщи
фараѡнова ферьмуфи купат сѧ видѣ ѡтроча плачюще взѧ е и пощадѣ и нареч имѧ ему
моисѣи и всокрми быс ѡтроча красно и быс лѣт д҃ и приведе дъщи фараѡнѧ ко ѡ҃цю
своему видѣвъ же моисѣя фараѡнъ нача любити ѡтроч моисии же хапая сѧ за шию
срони вѣнець съ главы цр҃вы и попра и видѣвъ же волъхвъ и реч цр҃ви ѡ ц҃рю
погуби ѡтроча се аще ли не погубишь имать погубити всего еюпта и не послуша его
ц҃рь но паче повелѣ не погубити дѣтии жидовьских моисѣеви же възмогъшю быс
великъ в дому фараѡни бывшю цр҃ви иному взавидѣша ему болѧре моисии же оубивъ
еюптѧнина ѡбидѧщаго еврѣянина бѣжа изъ еюпта и приде в землю мадьяньску и ходѧ
по пустыни и наоучи сѧ ѿ анг҃ла гаврила ѡ бытьи всего мира и ѡ первѣмь чл҃вцѣ
яже суть была по немъ по потопѣ и ѡ смѣшеньи языка аще кто колько лѣтъ былъ
звѣздное хоженье и число землену мѣру и всѣку мдрсть посем же яви сѧ ему б҃ъ в
купинѣ ѡгнемь и реч ему видѣхъ бѣду людии моихъ въ еюптѣ и назълѣзохъ изѧти я ѿ
руки еюпетьски извести я ѿ землѧ тоя ты же единъ фараѡну ц҃рю еюпетьску и речши
ему испусти из҃рѧ да три д҃ни положать потребу б҃у аще не послушаеть тебе ц҃рь
еюпетьскии побью и всѣми чюдесы моими пришедшю моисѣеви не послуша фараѡнъ и
попусти б҃ъ і҃ казнии фараѡна а҃ рѣки въ кровь в҃ жабы г҃ мышьцѣ д҃ песья муки
е҃ смр҃ть на скотъ ѕ҃ прыщьеве горщии з҃ градъ и҃ прузи ѳ҃ тьма і҃ дни і҃ моръ в
чл҃вцхъ сего же ради і҃ казнии быс на нихъ яко і҃ мцсь топиша дѣти жидовьски
егда же быс моръ въ еюптѣ реч фараѡнъ моисѣеви и брату его арону ѿидѣта въскорѣ
моисии же събравъ люди жидовьския поиде ѿ землѣ еюпетьски и ведѧше я гдсь путемъ
по пустыни къ черьмному морю и предъидѧше предъ ними нощью столпъ ѡгненъ а въ
д҃нь ѡблаченъ слышавъ же фараѡнъ яко бѣжать людье погна по них и притисну ю къ
морю видѣвъше же людье жидовьстии воспиша на моисѣя ркуще почто изведе ны на
смсрть и возпи моисѣи къ б҃у и реч г҃ь что вопьеши ко мнѣ оудари жезломъ в море
створи моисѣи тако и раступи сѧ вода надвое и вънидоша сн҃ве изрил҃ви в море
видѣвъ же фараѡнъ погна по них сн҃ве же изрл҃ви преидоша по сух яко излѣзоша на
брегъ и съступи сѧ море ѡ фараѡнѣ и ѡ воихъ его и возлюби б҃ъ изр҃лѧ и идоша ѿ
морѧ г҃ д҃ни по пустыни и придоша в меренъ бѣ ту вода горка и возъропташа людье
на б҃а и показа имъ г҃ь древо и вложи моисѣи въ воду и оусладиша сѧ воды посем
же паки возропташа на моисѣя и на арона рькуще лущи ны бѧше въ еюптѣ еже ядѧхомъ
мѧса лукъ и хлѣбы до сыти и реч гсь къ моисѣеви слышахъ гугнанье сн҃въ изл҃въ и
вдасть имъ ману ясти посемь же дасть имъ законъ на горѣ синаистѣи моисѣеви
въшедшю на гору къ б҃у ѡни же сольявше телчю главу поклониша сѧ аки б҃у ихъже
моисии сѣче л҃ тысѧщь и посемъ паки возропта на моисѣя и арона иже не быс воды и
рече гсь къ моисѣеви оудари жезломъ в камень рекъ еда и сего не испустиве вод и
разъгнѣва сѧ гсь на моисѣя яко не възвеличі гса и не вниде в землю ѡбѣтованую
сего ради роптанья ѡнѣхъ рад но възведе и на гору вамьску и показа ему землю
ѡбѣтованую и оумре моисии ту на горѣ и прия власть і҃съ навгинъ се приде в землю
ѡбѣтованую и изби хананѣиско племѧ и всели в нихъ мѣсто с҃ны изл҃вы оумершю же
іссу быс судья в него мѣсто июда и инѣхъ судии быс д҃і при инѣхъ же забывше б҃а
изъведшаго я изъ еюпта начаша служити бѣсомъ и разъгнѣвав сѧ б҃ъ предаяшеть я
иноплеменьникомъ на расхищенье егда сѧ начаху каяти и помиловашеть их егда
избавѧшеть ихъ паки оукланѧхуть сѧ на бѣсослуженье по сих же судѧше илии жрець и
семь самоилъ пр҃ркъ и рѣша людье самоилу постави намъ ц҃рѧ и разъгнѣва сѧ гсь на
из҃лѧ и постави над нимъ ц҃рѧ саоула таче саоулъ не изволи ходити в законѣ гнси
и избра гсь дв҃да и постави ц҃рѧ надъ из҃лмъ и оугоди дв҃дъ б҃у сему дв҃ду клѧ
сѧ б҃ъ яко ѿ племене его родити с б҃у первое нача пррчтсвовати ѡ воплощеньи
б҃жьѣ рекъ и щрева преже днеьница родих тѧ се же пррчствова лѣт м҃ и оумре и по
немъ пррчтсвова с҃нъ его соломанъ иже возъгради ц҃рквь б҃у и нареч ю с҃тая с҃тхъ
и быс мд҃ръ но на конець поползе сѧ цр҃твовавъ лѣт м҃ и оумре по соломанѣ же
цр҃твова с҃нъ его ровамъ при семь раздѣли с црство надвое жидовьско въ ерлсмѣ
едино а другии в самарии в самарии же ц҃рьствова иеровамъ холопъ соломань иже
створи двѣ главѣ златѣ постави едину въ вефилѣ на холмѣ а другую въ еньданѣ рекъ
се б҃а твоя изр҃лю и кланѧху сѧ людье а б҃а забыша таче и въ еслмѣ начаша
забывати б҃га и покланѧти сѧ валу рекъше ратьну б҃у еже есть ѡрѣи и забыша б҃а
ѡц҃ь своих и нача б҃ъ посылати к нимъ пр҃рки пр҃рци же начаша ѡбличати я ѡ
безаконьи их и служеньи кумиромъ ѡни же начаша пр҃рки избивати ѡбличаеми ѿ них
разъгнѣва сѧ б҃ъ на из҃лѧ и реч ѿрину ѿ себе призову ины люд иже мене послушають
аще согрѣшать и не помѧну безаконья их и нача посылати пр҃рки гл҃ѧ имъ
прорицаите ѡ ѿверженьи жидовьстѣ и ѡ призваньи странъ первое же нача
пррчствовати ѡсѣи гл҃ѧ преставлю цртсво дому из҃лва съкрушю лукъ изл҃въ и не
приложю помиловати паки дому изл҃ва но ѿмѣтая ѿвергу сѧ их г҃ть г҃ь идуть
блудѧще въ зяыцѣх иеремѣя же реч аще станеть самоилъ и моисѣи не помилую ихъ
паки то же иеремия реч тако гл҃ть г҃ь се клѧх сѧ имѧнемь моимь великомь аще буде
имѧ мое имѧнуемо ѿселе гдѣ в вустѣхъ июдѣиских иезикиилѧ же реч тако гл҃ть гсь
аданаилъ расъсѣю вы всѧ ѡстанки ваша во всѧ вѣтры зане с҃тая моя ѡсквернисте
всѣми негодованьи твоими азъ же тѧ ѿрину и не имамъ тѧ помиловати паки малахѣя
же реч тако гл҃ть гсь иже нѣс ми хотѣнья оу васъ понеже ѿ въстока и до запада
имѧ мое прослави с въ языцѣх на всѧкомь мѣстѣ приносить сѧ кадила имѧни моему и
жертва чиста зане велье имѧ мое въ языцѣхъ сего ради дамъ ва на поносъ и на
пришествие во всѧ языки исая же великии реч тако гл҃ть гсь простру руку свою на
тѧ истлю тѧ и расѣю тѧ паки не приведу тѧ и паки то же реч возненавид҃ѣх прзднки
вшаа и начатки мцсь ваших суботъ вашихъ не приемлю амосъ же пр҃ркъ реч слышить
слово г҃не азъ приемлю на вы плачь домъ изл҃въ паде сѧ и не приложи въстати
малахия же реч тако гл҃ть гсь послю на вы клѧтву и проклену бл҃гвнье ваше разорю
и не будеть в васъ и много пррчтсвоваша ѡ ѿверженьи их сим же прркомъ повелѣ б҃ъ
пррчтсвовати ѡ призваньи инѣх странъ въ нихъ мѣсто нач звати исаия тако гл҃ѧ яко
законъ ѿ мене изид и судъ мои свѣтъ странамъ приближает сѧ скоро пр҃вда моя
изидет и на мышцю мою страны оуповають иеремия же реч тако гл҃ть гсь положю дому
июдину завѣт новъ дая законы в неразумья их и на ср҃ца ихъ напишю буду имъ б҃ъ и
ти будуть мнѣ в люди исаия же реч ветхая мимоидоша а новая възвѣщаю преже
възвѣщанья явлено быс вамъ поите б҃у пѣс нову работающимъ прозовет сѧ имѧ ново
иже блсвіт сѧ по всеи земли домъ мои домъ молитвѣ прозовет сѧ всѣмъ языкомъ то
же исаия гл҃ть ѿкрыеть гсь мышцю свою с҃тую предо всѣми языки и оузрѧть вси
конци землѧ спснье ѿ б҃а нашего дв҃дъ хвалите гса вси языци и похвалите его вси
люде тако б҃у возлюбившю новыя люд рекъ имъ снити к нимъ самъ явити с чл҃вкмъ
плотью и пострадати за адамово преступленье и начаша прорицати ѡ воплощеньи
б҃жьи первое дв҃дъ гл҃ѧ реч г҃ь г҃ви моему сѧди ѡ десную мене дондеже положю
враги твои подъножью ногама моима и паки реч гсь ко мнѣ с҃нъ мои еси ты азъ днсь
родихъ тѧ исая же реч ни солъ ни вѣстникъ но самъ б҃ъ пришедъ сптс ны и паки яко
дѣтищь родит сѧ намъ емуже быс начало на рамѣ его и прозовет сѧ велика свѣта
ан҃глъ велика власть его и миру его нѣс конца и пакі се дв҃ца въ оутробѣ зачнеть
и прозооуть имѧ ему еньмаилъ михѣя же реч ты вифлевоме доме ефрантовъ и да не
многи еси быти в тысѧщахъ июдовахъ ис тебе бо изидеть старѣишина быти въ кнѧзехъ
во из҃ли исходъ его ѿ д҃нии вѣка сего ради дасть сѧ до времѧне ражающая родить и
прочии ѿ братья его ѡбратѧт сѧ н с҃ны изл҃вы иеремия же реч б҃ъ нашь и не вмѣнит
сѧ ины к нему изобрѣте всѧкъ путь художьства дасть иякову ѡтроку своему по сих
же яви сѧ на земли и съ чл҃вки поживе и паки члквъ есть кто оувсѣть яко б҃ъ есть
яко чл҃вкъ оумираеть захарья же реч не послушаша с҃на моего и не оуслышю их
гл҃ть г҃ь и ѡсѣи реч ть моя ѿ нихъ прркоша же и стртси его рекуще якоже реч исая
оу лютѣ д҃ши ихъ понеже свѣтъ золъ свѣщаша рькуще свѧжемъ првд҃нка и паки тоже
реч тако гл҃ть гсь азъ не супротивлю сѧ и и гл҃ю противу хребетъ мои дахъ на
раны а ланитѣ мои на заоушенье и лица своего не ѿвратих ѿ стыдѣнья и заплеванья
иеремия же реч придѣте вложимъ древо въ хлѣбъ его истребимъ ѿ землѧ животъ его
мосия же реч ѡ распѧтьи его оузрите жизнь вашю висѧщю предъ ѡчима вашима въскую
шаташа сѧ языци исая же реч яко ѡвца на заколенье веденъ быс езрда же реч блгснъ
б҃ъ руцѣ распростеръ свои спсъ и ѡ вск҃рньи рекъша дв҃дъ въстани б҃е суди земли
яко ты наслѣдиши во всѣх странахъ и паки въста яко спѧи гсь паки да всксрнть б҃ъ
и да разидут сѧ врази его и паки вскрсни гси б҃е мои да възнесет сѧ рука твоя
исая же реч съходѧще въ страну и сѣнь см҃ртную свѣтъ восияеть на вы захарья же и
тъ въ крови завѣта твоего испустилъ еси ружьники своя ѿѡ ръва не имуща воды
много пррчствоваше ѡ немь еже сбысть сѧ все Рече же володімеръ то кое времѧ
сбысть сѧ и было ли се есть еда ли топерво хощь быти се ѡнъ же ѿвѣщавъ реч ему
яко же преже сбысть сѧ все егда б҃ъ воплоти сѧ якоже бо преже рекохъ жидомъ
пррки избивающимъ цр҃мъ ихъ законы преступающимъ предасть я в расхищенье и въ
плѣнь ведени быша во ѡсурию грѣхъ ихъ рад. и работаша тамо лѣт о҃ И посемь
възратиша с в землю свою и не бѣ оу нихъ ц҃рѧ но архиерѣи ѡбладаху ими до ирода
иноплеменьника иже ѡблада ими В лѣт ѕ҃ х҃ н҃ ѳ Престави сѧ ростиславъ гюргевичь
переꙗславли свитающи велицѣи пѧтницѣ и положиша и братьꙗ андрѣи глѣбъ и
мстиславъ в црк҃ви стаг михаила близь стрыꙗ своѥго андрѣꙗ и ст҃ослава тогда же
придоша половци в помочь гюргеви на изѧслава гюрги же совокупив сѧ со ѡлговичи и
с двд҃вичем с володимером и с половци придоша г киѥву и сташа шатры противу
кыѥву по лугови изѧславу же блюдущю и не дадущю брести въ днѣпръ б]ьꙗхуть сѧ
межи соб[ою ѣздѧче в лодьꙗх не могшим же имъ что ꙋспѣти противу кыѥву бѣ бо
изъхитил изѧславъ лодьѣ дивно бѣша бо в них гребьци гребуть невидимо токмо весла
видѣти а члв҃къ бѧше не видѣти бѧхуть бо лодьѣ покрыты досками бѧхуть бо борци
стоꙗще горѣ во бронѧх и стрѣлѧюще а кормника в҃ бѣста единъ на кормѣ а другыи на
носѣ и аможе хотѧхуть тамо поидѧхуть не ѡбращающа лодьꙗми гюргеви же со ѡлговичи
хотѧщю поступити внизъ к витечевьскому броду не смѣющим же имъ пустити лодеи
мимо кыевъ но пустиша и в озеро долобьское и ѿтуда волочиша и берегом в золотьчю
по золотьчи же внидоша въ днѣпръ лодьѣ ихъ полци же гюргеви идѧхуть по лугу а
изѧславъ идѧше по ѡнои сторонѣ днѣпра по горѣ а лодьѣ ѥго по днѣпру же пришедшим
имъ к витечеву и сташа противу собѣ почаша бити сѧ в лодьꙗх ѡ бродъ изѧславу же
и ту не дадущю имъ вбрести ѡлговичем же здумавшим с половци ѡставивше гюргѧ
кнѧзѧ с двд҃вичем с володимером и с товары противу витечеву а сами ѣхаша к
зарубу изѧславлим сторожем стоꙗщим на ѡнои сторонѣ со кш[в]арномъ и не дадущимъ
вб[ре]сти въ днѣпръ половци же всѣдше на конѣ въ бронѧх за щиты с копьи ꙗкоже
битъ сѧ въбредоша въ днѣпръ и покрыша днѣпръ ѿ множства вои сторожеве же
изѧславли оубоꙗвше сѧ бѣжаша бѣ бо в то времѧ послалъ сн҃а своѥго мстислава въ
оугры да тѣмь и не твердъ бѣ ѥму бродъ зане не бѧше ту кнѧзѧ а боꙗрина не вси
слушають ст҃ославома же перебредшома днѣпръ с половци въздаша вѣсть к гюргеви
рекуще поиди в борзѣх оуже ѥсмы перебрели днѣпръ да не оударить на нас изѧславъ
гюргеви же с володимером и з дѣтми пришедшю в борзѣх к зарубу и перебредоша
чересъ днѣпръ изѧслав же слышавъ вороти сѧ г кыеву гюрги же поиде по нем г кыеву
пришедъшю же ѥму и сташа оу бѣлагорода исполчивше сѧ поидоша г кыеву и сташа
възлѣ лыбѣдь изѧслав же ста противу ѥму передъ золотыми вороты с стрыѥмъ своимъ
вѧчеславомь и с братом своимъ ростиславом и с двд҃вичемъ изѧславом стрѣлцем же
стрѣлѧющим сѧ ѡ лыбедь бѣша бо в то времѧ прибѣгли берендичи и с вежами и торци
вси чернии клобуци и велїку пакость створиша ино ратнии ино свои и манастырѣ
ѿторгаша и села пожгоша и ѡгороды всѣ присѣкоша тогда же гюргевичь аньдрѣи с
володимеромъ съ андрѣевичемъ ѣхаста къ лъбеди не вѣдущим дружинѣ ѥю толче андрѣи
с половци володимера же не пусти кормилець ѥго зане младъ бѣ в то времѧ андрѣеви
же гнавшю ратныѣ малы не до полковъ ихъ ѥдін же половчинъ ꙗтъ конь под ним за
поводъ и възврати и лаꙗ дружинѣ своеи зане бѧхуть ѡстали ѥго вси половци и
възврати сѧ ѡпѧт невреженъ и схраненъ бг҃мь и млтвою родителю своѥю стрѣлѧвшим
же сѧ им до вечера и възвративша сѧ ѡпѧт бѣ бо ѥму вѣсть тогда ѡже идет ѥму в
помочь сватъ володимерко и поиде противу ѥму изѧслав же слышавъ то поиде по нем
блюда того да бы сѧ не снѧлъ с володимерком и постиже и оу перепетовыхъ хотѧ
бити сѧ с ним ставшим же им межи собою в дн҃ь четверта быс дождь силенъ с вѣтром
ꙗко ни ратным помочи собѣ видѣти шлющим слы межи собою ѡ мирѣ ѡлговичем же и
половцем не дадущим сѧ мирити зане скори бѧхуть на пролитье крови стоꙗвшим же
имъ до вечера перешед же гюрги за рутъ ста свитающю же пѧтку исполчивъ вои
изѧславъ поиде к нему гюргеви же не хотѧщю и еще бити сѧ но ѡжидающю володимерка
изѧславу же паче приступающю ѡборотиша полкы своѣ к нему и идущимъ имъ битъ сѧ
андрѣи нача рѧдити полкъ ѡц҃а своѥго занѣ бѣ старѣи тогда в братьи видѣв же и
половци стоꙗща на задѣ и к тѣмъ гна и много имъ молвивъ и оукрѣплѧꙗ на брань и
ѿтуду ѣхавъ полкъ свои оукрѣпивъ и дружину свою возма и копьꙗ ѣха напередъ и
съѣха сѧ преже всѣх и изломи копье своѥ тогды же бодоша конь под ним в ноздри и
конь же начатъ совати сѧ под ним и шеломъ с него слетѣ и щитъ ѿторже бж҃ьим же
заступленьемь и млт҃вою родитель своихъ схраненъ быс без раны и сступившим сѧ
полкомъ быс сѣча крѣпка и ту оубиша володимера дв҃довича добраго и кроткаго
кънѧзѧ черниговьскаго изѧслава же мстиславича ꙗзвиша в руку и свергли и бѧхуть с
конѧ и хотѣша и оубити свои пѣшци не знаюче ѥго но снѧ с себе шелом и познаша и
половци же гюргеви ни по стрѣлѣ пустивъше тогда побѣгоша а потом ѡлговичи а
потом гюрги з дѣтми и бѣжащим имъ чресъ рутъ много дружины потопе в руту бѣ бо
грѧзокъ и бѣжащимъ имъ ѡвѣхъ избиша а другыꙗ изъимаша и полудн҃е прибѣгоша ко
днѣпру и переѣха гюрги в лодьꙗх оу витечева а прочии перебредоша и приѣха гюрги
переꙗславлю а ѡлговичи идоша в своꙗ си а половци такоже в половцѣ изѧслав же с
стрыѥмъ своим вѧчеславом возвратиста сѧ в кыѥвъ а двд҃вичь изѧславъ возма брата
на полчищѣ и несе и чернигову и сѣде сам на столѣ ѥго в черниговѣ и по том
изѧславъ слыша гюрги в переꙗславли поиде с вѧчеславомъ и с братом своимъ
ст҃ополком и с берендичи и переброди сѧ оу заруба и сташа оу мажева селца товары
ѿтолѣ же приѣздѧху к городу битъ сѧ вышедшим же переꙗславьским пѣшимъ битъ сѧ
многы избиша ратнии и передъгородье пожгоша изѧслав же и вѧчеславъ послаша к
гюргеви рекуще иди суждалю а сн҃а посади переꙗславли не можем с тобою быти здѣ
приведешь пакы на ны половци гюргеви же не имущю ниѿкудаже помощи а дружина ѥго
избита а инаꙗ изьимана принужен же неволею цѣлова к ним крсь и з дѣтми своими и
приспѣвшю же празднику ст҃ою мученику иде гюрги на льто и з дѣтми андрѣи же
ѿтолѣ иде ѿ ѡц҃а своѥго суждалю а ѡц҃ю же встѧгавшю ѥго много андрѣи же реч на
томъ ѥсмы цѣловали крсь ако поити ны суждалю и иде въ свою волость володимерю
гюрги же ѡста переꙗславли з дѣтми своими изѧславу же присылающю к нему крсь ѥси
цѣловалъ како ти ити суждалю чему на мѧ ведешь половци и володимерка гюрги же
ѡстави сн҃а глѣба переꙗславли а сам иде в городокъ В тоже времѧ мстиславу
изѧславичю ведущю ѡц҃ю своѥму в помощь оугры володимерко же слышавъ ѡже идет с
угры поиде по нем мстиславу же не вѣдуще и ставшю ѥму оу сапогынѧ а оугри сташа
ѡколо ѥго тогды же выслалъ бѣ ѥму володимеръ питье много оугромъ и ѥму и потом
повѣда ѥму идет ти володимерко мьстиславу же пьющю с угры и повѣдающю имъ идеть
володимерко оугри же пьꙗни величахуть сѧ рекуще аще на ны придут бьем сѧ с нимь
мстислав же на ту нощь роставлѧ сторожѣ а сам лѧже спати с угры сторожеве же
прибѣгоша к нему полунощи рекуще идеть володимерко ѡн же всѣдъ на конѣ и с
дружиною начатъ будити оугры оугри же лежахуть пьꙗни ꙗко мертви и быс противу
свѣту оудари на них володимерко и мало ѿ них изъима а все избиша мстислав же
оутече в луческъ с дружиною своѥю тогды же приде вѣсть изѧславу г кыеву ѡже сн҃ъ
ѥго побѣженъ поима берендичи и изѧслава двд҃вича и всеволодича и помочь
ст҃ославлю ѡлговича приде на гюргѧ к городку гюрги же затвори сѧ в городкѣ з
дѣтми своими бьющим же сѧ имъ на многы дн҃и из города тѧжко быс ѥму зане не быс
ѥму помощи ниѿкудуже и цѣлова крсь к ним ꙗко иду оуже суждалю и ѿступиша ѿ него
прочь гюрги же ѡставѧ сн҃а своѥго глѣба в городци а сам иде суждалю изѧслав же
сѣде с вѧчеславом в кыѥвѣ вѧчеславъ на великом дворѣ а изѧславъ подъ оугрьскымь
а сн҃а своѥго посади мстислава переꙗславли В тоже времѧ престави сѧ кнѧгыни
изѧславлѧꙗ Тоеже зимы пошедъ изѧславъ на володимерка и вороти сѧ оу корчева В
лѣт ѕ҃ х҃ ѯ в҃ Посла изѧславъ сн҃а своѥго второе противу мачесѣ своеи бѣ бо
повелъ жену собѣ изъ ѡбезъ и ѹстрете ю мстиславъ в порозѣхъ и приведе ю г кыѥву
а сам иде переꙗславлю изѧслав же створивъ свадбу поꙗ ю женѣ В тоже лѣт выгнаша
изѧславича новгородци ꙗрослава а ростиславича романа посадиша В тоже лѣт поиде
гюрги с ростовци и с суждалци и со всѣми дѣтми в русь и быс моръ в коних во всѣх
воихъ ѥго акоже не былъ николиже пришедшю же ему в вѧтичѣ и ста не дошедъ
козельска и приѣха к нему мало половець ѡн же здумавъ с мужи своими и з дѣтми и
с половци посла сн҃а соѥго глѣба в половци а сам вороти сѧ ѡпѧт суждалю В тоже
лѣт престави сѧ ст҃ополкъ мстиславичь и посади в него мѣсто сн҃а своѥго ꙗрослава
володимери В тоже лѣт престави сѧ глѣбоваꙗ гюргевича суждали На туже ѡсень
престави сѧ изѧславъ мьстиславичь мсца ноꙗб въ г҃і дн҃ь И наѹтриꙗ на филиповъ
дн҃ь положиша и ѹ ст҃го феѡдора въ ѡтни ѥму манастыри тогда же слышавъ изѧславъ
двд҃вичь см҃рть изѧславлю приѣха ко днѣпру подъ кыѥвъ и посла к вѧчеславу и ко
мстиславу къ изѧславичю река аще есмъ тогда не былъ надъ братом своимъ а
повелита ми ѡтъшедъ ѡплачю гробъ ѥго тогды же здумавъ вѧчеславъ со мьстиславомь
и с мужи своими не пустиша ѥго г кыѥву зане и еще не пришелъ бѧшеть ростиславъ
изъ смолиньска тогды же приде ростиславъ и посадиша и кыꙗне в кыевѣ рекуще ѥму
ꙗкоже брат твои чтилъ вѧчеслава такоже и ты чти а до твоѥго жївота твои кыѥвъ
тогды же приде глѣбъ гюргевичь со мьножьствомь половець к переꙗславлю на
мстислава на изѧславича переꙗславци же бьꙗхуть сѧ с ними крѣпко и не ѹспѣв же
глѣбъ с половци ничтоже иде прочь и тогды же ида взѧ пирѧтинъ с половци тогды же
ростиславъ ст҃ославца поима всеволодича и мстислава изѧславича и кыꙗны и торкъ
мало поиде к чернигову на дв҃довича изѧслава рекуще да бы ны ѹпередити до гюргѧ
а любо и проженем ли примирим к собѣ перешедшим же имъ днѣпръ приде к нему вѣсть
стрыи ти ѹмерлъ вѧчеславъ ѡн же ѡставѧ полкы свои с ст҃ославомъ а сам ѣха г
кыѥву и положи стрыꙗ своѥго с великою чстью ѹ ст҃ое софьи а сам же поима прокъ
дружины вѧчеславлѣ поиде к чернигову слышав же изѧславъ двд҃вчь посла сѧ по
глѣба по гюргевича да придет к нему с половци в борзѣх бѣ бо тогда глѣбъ на сулѣ
глѣбъ же приде с половци к нему в борзѣх ростиславъ же и всеволодичь и мстиславъ
пришедше сташа ѹ боловеса изѧслав же и глѣбъ с половци выдоша противу имъ
стрѣлцем же стрѣлѧющим сѧ ѡ рѣцѣ ростислав же видѣвъ множьство половець ѹбоꙗ сѧ
начатъ слати сѧ къ изѧславу мира просѧ поча даꙗти подъ собою кыѥвъ а подъ
мстиславом переꙗславль мстислав же то слышавъ ѡже даѥть под ним переꙗславль реч
строѥви своѥму ѡже ѿдаѥшь подо мною переꙗславль да не будеть мнѣ переꙗславлѧ ни
тобѣ кыѥва и повороти конѧ мстиславъ с дружиною своѥю ѿ стрыꙗ своѥго и ѡни же то
видѧще побѣгоша вси половци же погнаша по них и многы избиша а другых множство
изъимаша и розбѣгоша сѧ ростиславъ на любечь бѣжа к смолиньску а мстиславъ и
ст҃ославъ всеволодичь бѣжаста г кыѥву тогды же ꙗша всеволодича половци а
мстиславъ ѹтече с ростиславичем и с ст҃ославомъ и пришедъ мстиславъ в
переꙗславль поима жену свою иде в луческъ тогды же тѧжько быс кыꙗномъ не ѡстал
бо сѧ бѧшеть ѹ них никаковъ кнѧзь и послаша кыꙗне епспа демьꙗна каневьскаго по
изѧслава по двд҃вча рекуще поиди г кыеву атъ не возмуть нас половци изѧслав же
вниде в кыевъ а глѣба посла переꙗславлю тогда же много зла створиша половци
ѡколо переꙗславлѧ пожгоша бо села всѧ и и летьскую божницю ст҃ою мчн҃ку зажгоша
Тоеже зимы пошел бѣ ѹже гюрги в русь слышавъ см҃рть изѧславлю и быс противу
смолинску ѥму вѣсть брат ти ѹмерлъ вѧчеславъ а ростиславъ побѣженъ а изѧславъ
сѣдить кыевѣ а глѣбъ переꙗславли тогды же новгородци пришедше к гюргеви поꙗша ѹ
него сн҃а мстислава кнѧзѧ собѣ тогда же ростиславъ прибѣгъ с полку смолиньску
высла сѧ к стрыеви своѥму просѧ ѹ него мира гюрги же не помѧна злобы брата ѥго и
ѥго давъ ѥму миръ а сам иде г кыѥву пришед же ста ѹ стародуба и ту приѣха к нему
ст҃ославъ ѡлговичь велѧ ѥму приꙗти в любовь сн҃овца своѥго всеволодича гюрги же
и тому миръ дасть повелѣвъ ѥму поити по собѣ г кыѥву а сам поиде г кыѥву идущю
же ѥму нача слати гюрги и ст҃ославъ къ изѧславу велѧ ѥму ис кыева ити бѣ же
свѣтенъ ст҃ославъ ѡ сѣдѣньи изѧславли ѡн же не хотѧше ити ис кыѥва зане ѹлюбѣлъ
ѥму кыевъ ст҃ослав же ѡста черниговѣ а гюрги ста ѹ моровииска тогды же посла сѧ
изѧславъ к нему река ци сам ѥсмъ сѣлъ кыевѣ посадили мѧ кыꙗне гюрги же посла ко
изѧславу река мнѣ ѡтчина кыевъ а не тобѣ тогда же высла сѧ к нему изѧславъ река
не створи ми пакости а се твои кыевъ гюрги же млствъ сыи ѡбѣща сѧ ѥму тако
створити бл҃годарѧ б҃а вниде в кыѥвъ и сѣде на дѣдни и на ѡтни столѣ тогды же
сѣдъ роздаꙗ волости дѣтем своимъ андрѣꙗ посади вышегородѣ а бориса туровѣ а
глѣба переꙗславлї а василкови вда поросье Тоеже весны пришедше половци воеваша
по роси берендѣеве же гониша по них и избиша ꙗ а другыѣ изъимаша скаȥанїе ѡ
дракоулѣ воеводѣ Быс в моунтьꙗнскои ȥемли греческыѧ вѣры хрстїанинъ воевода
именем дракоула влашеским ꙗȥыком а нашим дїаволъ толико ȥломдръ ꙗкож по имни его
тако и житїе его Прїидоша к немѹ нѣкогда ѿ тѹрьскаг поклисарїе и егда внидоша к
немѹ и поклониша с по своемѹ ѡбычаю а капъ своих ȥ главъ не снѧша ѡн же вопроси
их что рад тако ѹчинисте ко гдрю великѹ прїидосте и таковѹ срамотѹ ми ѹчинисте
ѡни ж ѿвѣщаша таковъ ѡбычаи нашь гдрь и ȥемлѧ наша имѣет ѡн же гла имъ и аȥъ
хощѹ вашег ȥакона потвердити да крѣпко стоите и повелѣ имъ гвоȥдїемъ малым
желѣȥным ко главам прибити капы и ѿпѹсти ихъ рекъ имъ шедше скажите гдрю вашемꙋ
ѡнъ навыкъ ѿ вас тѹ срамотѹ терпѣти мы ж не навыкохом да не посылает своег
ѡбычаѧ ко иным гдремъ кои не хотѧт его имѣти но ѹ себе его да держит Црь же
велми раȥсердити себе ѡ том и поиде воинством на нег и прїиде на нег со многими
силами ѡн же собравъ елико имѣаше ѹ себе воиска и ѹдари на тѹрковъ нощїю и
множство иȥби их и не воȥмож противѹ великог воиска малыми людми и въȥрати сѧ и
кои с нимъ ȥ бою тог прїидоша и начат ихъ сам смотрити кои раненъ с преди томѹ
чсть велїю поваше и витѧȥем его ѹчинѧше коих же с ȥади тог на колъ повелѣ
всажати проходом глѧ ты еси не мѹж но жена а тогда коли поиде на тѹркы тако гла
всемѹ воискѹ своемѹ кто хощет смрть помышлѧти тои не ходи со мною ѡстани ȥде црь
ж слышавъ то поиде прочь с великою срамотою беȥчислено иȥгѹби воиска не смѣ на
нег поити Црь же поклисарѧ посла к немѹ да емѹ дас дань дракѹла же велми почсти
поклисарѧ ѡног и покаȥа емѹ все свое имѣнїе и реч емѹ аȥъ не токмо хощѹ дань
давати црю но со всѣмъ своимъ воинством и со всею каȥною хощѹ к немѹ ити на
слѹжбѹ да како ми повелитъ тако емѹ слѹжѹ и ты воȥвѣсти црю какъ поидѹ к немѹ да
не велить црь по своеи ȥемли никоего ȥла ѹчинити мнѣ и моимъ людем а ꙗȥъ скоро
хощѹ по тебѣ ко црю ити и дань принесѹ и самъ к немꙋ прїидѹ црь же ѹслышав то ѿ
посла своего что дракѹла хощет прїити к немѹ на слѹжбѹ и посла ег почсти и ѡдари
много и велми рад быс бѣ бо тогда ратѹѧ сѧ со восточными и посла скоро по всѣм
градом и по ȥемли да когда дракѹла поидет никоего ж ȥла никто да бы дракѹлѣ не
ѹчинилъ но еще и чсть емѹ воȥдавали дракѹла же поиде събрав сѧ съ всѣм
воиньством и приставове црстїи с нимъ и велїю честь емѹ воȥдавахѹ ѡн же преиде
по ȥемли его ꙗко е҃ дни и внеȥапѹ вернѹ сѧ и начат плѣнити градове и села и
множство много поплѣни и иȥсѣче ѡвых на колїе сажахѹ тѹрков а иных на полы
пресѣкаꙗ и жжигаꙗ и до ссѹщих младнець ничтож ѡстави всю ȥемлю тѹ пѹстѹ ѹчини
прочих же иже сѹт хрстїѧне на свою ȥемлю прегна и насели и множство много
користи вȥем воȥврати с приставовъ тѣх почтив ѿпѹсти рек шедше повѣсте црю
вашемѹ ꙗкож видѣсте сколко могох толико есмь емѹ послꙋжил и бѹдет емѹ ѹгодна моѧ
слѹжба и аȥъ еще хощѹ емѹ тако слѹжити какова ми есть сила црь же ничтож емꙋ не
може ѹчинити но срамом побѣженъ быс И толико ненавидѧ во своеи ȥемли ȥла ꙗко хто
ѹчинит кое ȥло татбѹ или раȥбои или кѹю лжѹ или неправдѹ тои никако не бѹдет
живъ аще л велики болѧринъ ил сщенник ил инок или просты аще и велико бгатьство
имѣл бы кто не может искѹпити с ѿ смрти и толико гроȥенъ быс источникъ его и
кладѧȥ на едином мѣстѣ и к томѹ кладѧȥѹ и источникѹ пришли пѹтїе мноȥи ѿ многых
странъ и прихождахѹ люде мноȥи и пїѧхѹ ѿ кладѧȥѧ и источника водѹ стѹдена бо бѣ
и сладка ѡн же ѹ того кладѧȥѧ на пѹстом мѣстѣ постави чарѹ велїю и дивнѹ ȥлатѹ И
хто хотѧще водѹ пити да тою чарою пїетъ на том мѣстѣ да поставит и елико ѡно
времѧ пребыс никтож смѣаше тѹ чарѹ вȥѧти единою ж пѹсти по всеи ȥемли свое
велѣнїе да кто старъ ил немощенъ ил чимъ вреденъ ил нищъ вси да прїидѹт к немѹ и
собраша с бесчисленое множство нищих и странных к немѹ чающе ѿ него великїа
млсти ѡн же повелѣ собрати всѣх во единѹ храминꙋ великѹ на то ѹстроенѹ и повелѣ
дати имъ ꙗсти и пити доволно ѡни ж ꙗдше и воȥвеселиша с ѡн же сам прииде к нимъ
и гла имъ что еще требѹете ѡни ж вси ѿвѣщаша вѣдает гдрю бгъ и твое величество
как тѧ бъ враȥѹмит ѡн же гла к ним хощете ли да сотворю вас беспечалны на сем
свѣтѣ и ничим же нѹжни бѹдете ѡни ж чающе ѿ него велико нѣчто и глаша вси хощемъ
гдрю ѡн же повелѣ ȥаперети храм и ȥажещи ѡгнем и вси тѹ иȥгорѣша и глаше к
болѧром своимъ да вѣсте что ѹчиних тако первое да не стѹжают людем и никтож да
не бѹдеть нищь в моеи ȥемли но вси богтїи второе свободих ихъ да не стражѹт
никтож ѿ них на семъ свѣтѣ ѿ нищеты ил ѿ недѹга единою ж прїидоша к немѹ ѿ
ѹгорскыѧ ȥемли два латинска мниха млстыни ради ѡн же повелѣ ихъ раȥвести раȥно и
приȥва к себѣ единого ѿ них и покаȥа емѹ окрѹг двора множство бесчисленое людеи
на колѣхъ и на колесѣх и вопроси его добро ли тако сътворих и како ти сѹт иже на
колїи ѡн же гла ни гдрю ȥло чиниша беȥ млсти каȥниши подбает гдрю млстивѹ быти а
ти же на кольи мчнци сѹт приȥвав же и дрѹгаго и вопроси его також ѡн же ѿвѣща ты
гдрь ѿ ба поставленъ еси лихо творѧщих каȥнити а добро творѧщих жаловати а ти
лихо творили по своимъ дѣломъ въспрїали ѡн же приȥвавъ перваго и гла к немѹ да
по что ты иȥ монастырѧ и ис келїи своеѧ ходиши по великым гдремъ не ȥнаꙗ ничтож
а ннѣ самъ еси глалъ ꙗко ти мчнци сѹт аȥъ и тебе хощѹ мчнка ѹчинити да и ты с
ними бѹдеши мчнкъ и повелѣ его на колъ посадити проходомъ а дрѹгомѹ повелѣ дати
н҃ дѹкатъ ȥлата глѧ ты еси раȥѹменъ мѹж и повелѣ его на воȥѣ с почестїемъ ѿвести
и до ѹгорскыѧ ȥемли Нѣкогда ж прїиде кѹпець гость нѣкыи ѿ ѹгорскыѧ ȥемли въ его
град и по его ȥаповѣди ѡстави воȥъ свои на ѹлици града пред полатою и товаръ
свои на воȥѣ а самъ спаше в полатѣ и пришед нѣкто ѹкраде с воȥа р ѯ҃ дѹкатъ
ȥлата кѹпец же иде къ дракѹлѣ повѣда емѹ иȥгѹбленїе ȥлата дракѹла же гла емѹ
поиди в сїю нощь ѡбрѧщеши ȥлато и повелѣ по всемѹ градѹ искати татѧ глѧ аще не
ѡбрѧщет сѧ тать то весь град погѹблю и повелѣ свое ȥлато несъ положити на воȥѣ в
нощи и приложи единъ ȥлатои кѹпец же въставъ и ѡбрѣте ȥлато и прочет единою и
дващи ѡбрѣташе с единъ лишнїи ȥлатои и шед къ дракѹлѣ гла гдрю ѡбрѣтох ȥлато и
се есть единъ ȥлатои не мои лишнїи тогда же приведоша и татѧ ѡног и съ ȥлатом и
гла кѹпцю иди с миром аще бы ми еси не повѣдалъ ȥлато готовъ бых и тебе с симъ
татемъ на колъ посадити аще жена каѧ ѿ мѹжа прелюбы сътворит ѡн же велѧше срамъ
еи вырѣȥати и кожю содрати и привѧȥати еѧ нагѹ и кожѹ тѹ на столпѣ среди града и
торга повѣсити и двцамъ кои двьства не сохранѧт и вдовам також а иным сосца
ѿрѣȥахꙋ ѡвым же кожѹ содравше со срама еѧ и роженъ желѣȥенъ раȥжегши вонȥахѹ въ
срам еи и ѹсты исхожаше и тако привѧȥана стоѧше ѹ столпа нага дондеж плот и
кости еи распадѹт сѧ ил птицам в снѣд бѹдет единою ж ꙗздѧщѹ емѹ пѹтем и ѹȥрѣ на
нѣкоем сиромахѣ срачицю иȥдранѹ хѹдѹ и въпроси его имаши ли женѹ ѡн же ѿвѣща
имамъ гдрю ѡн же гла веди мѧ в дом твои да вижю и ѹȥрѣ женѹ его младѹ сѹщѹ и
ȥдравѹ и гла мѹжѹ еѧ вѣси ли ленъ сѣѧлъ ѡн же ѿвѣща гси много имам лнѹ и покаȥа
емѹ много лнѹ и гла женѣ его да почто ты лѣность имѣеши к мѹжѹ своемѹ ѡнъ
долженъ есть сѣѧти и ѡрати и тебе хранити а ты должна еси на мѹжа своего ѡдежю
свѣтлѹ и лѣпѹ чинити а ты и срачици не хощеши емѹ ѹчинити а ȥдравѹ сѹщѹ тѣлом ты
еси повинна а не мѹжь твои аще л бы мѹж не сѣѧлъ лнѹ то бы мѹж твои повиненъ был
и повелѣ еи рѹцѣ ѿсѣщи и трѹпъ еѧ на колъ всадити Нѣкогда ж ѡбѣдоваше под
трѹпїемъ мртвых члвкъ иже на колїе саженых множство бо ѡкрѹг стола его ѡн же
среди ихъ ꙗдѧше и тѣмъ ѹслажаше с слѹга ж его иж пред нимъ ꙗсти ставлѧше смрадѹ
ѡного не моги терпѣти и ȥаткнѹ носъ и на странꙋ главѹ свою склони ѡн же вопроси
его что ради тако чинишь ѡн же ѿвѣща гдрю не могѹ смрада сего терпѣти дракѹла же
тѹ и повелѣ его на колъ всадити глѧ тамо ти есть высоко жити смрад не можеть
тебе доити Иногда ж прїиде ѿ ѹгорскаг королѧ маттѣашѧ апоклисарь до него члвкъ
не малъ болѧринъ в лѧсѣх родом и повелѣ емꙋ сѣсти с собою на ѡбѣдѣ среди трѹпїѧ
того и пред нимъ лежаше единъ колъ велми дебелъ и высокъ весь поȥлащенъ и
вопроси апоклисарѧ дракѹла что ради ѹчинихъ сеи колъ тако повѣж ми посол же тои
велми ѹбоѧ сѧ и гла гдрю мнит ми сѧ тако нѣкии великїи члвкъ пред тобою согрѣши
и хощеши емѹ почтенѹ смрть ѹчинити паче иных дракѹла же гла право реклъ еси ты
еси велика гдрѧ посолъ кралевьскыи тебѣ ѹчиних сеи колъ ѡн же ѿвѣща гдрю аще
достоиное смрти содѣлалъ бѹдѹ твори еже хощеши првдныи бо еси сѹдиѧ не ты
повиненъ моеи смрти но аȥъ самъ дракѹла ж расмиѧ сѧ и реч аще бы ми еси не тако
ѿвѣщал во истинѹ бы был еси на семъ колѣ и почти его велми и ѡдаривъ ѿпѹсти глѧ
ты в правдѹ ходи на поклисарство ѿ великых гдреи к великым ѡгдремъ наѹчен бо еси
съ гдрьми великыми говорити прочїи же да не дерȥнѹть но первое ѹчими бѹдѹть какъ
имъ съ гдрьми великыми бесѣдовати таковъ ѡбычаи имѣаше дракѹла ѿколе к немꙋ
прихождаше посолъ ѿ црѧ ил ѿ королѧ неиȥѧщенъ и не ѹмѣаше противъ коȥнем кто
ѿвѣщати то на колъ его всажаше глѧ не аȥъ повиненъ твоеи смрти ил гдръ твои ил
ты самъ на мене ничтож рци ȥла аще гдрь твои вѣдаꙗ тебе малоѹмна и не наѹчена
послал тѧ есть ко мнѣ вкеликоѹмнѹ гдрю то гдрь твои ѹбил тѧ есть аще л самъ
дерȥнꙋлъ еси не наѹчив сѧ то самъ ѹбилъ еси себѧ тако поклисарю ѹчинѧше колъ
высокъ и поȥлащенъ весь и на него всаждаше и гдрю его тѣ рѣчи ѿписоваше с
прочими да не шлет к великоѹмнѹ гдрю малоѹмна и не наѹчена мꙋжа в посольство
ѹчиниша же емѹ мастери бочкы желѣȥны ѡн же насыпа их ȥлата в рѣкѹ положи а
мастеровъ тѣх посѣщи повелѣ да никтож ѹвѣсть съдѣланнаго имъ ѡкаанства токмо
теȥоимениты емѹ дїаволъ Нѣкогда ж поиде на нег воинством король ѹгорскы маттѣашь
ѡн же поиде противъ емѹ и срѣте сѧ с ним и ѹдариша с ѡбои и ѹхватиша дракѹлѹ
жива ѿ своихъ иȥданъ по крамолѣ и приведенъ быс дракѹла ко кралю и повелѣ его
метнѹти в темницю и сѣде в вышеградѣ на дѹнаи выше бѹдина ві҃ лѣт а на
мѹнтьꙗнскои ȥемли посади иного воеводѹ ѹмершѹ же томѹ воеводѣ и краль пѹсти к
немѹ в темницю да аще восхощет быти воевода на мѹнтїанской ȥемли ꙗкож и первїе
то да латиньскѹю вѣрѹ прїиметь аще л же ни то ѹмрети в темници хощеть дракѹла же
воȥлюби паче временнаго свѣта сладость нежели вѣчнаго и бесконечнаго и ѿпаде
православїѧ и ѿстѹпи ѿ истинны и ѡстави свѣтъ и прїа тмѹ ѹвы не воȥможе
темничныѧ временныѧ тѧготы понести и ѹготова сѧ на бесконечное мчнїе и ѡстави
православнѹю нашѹ вѣрѹ и прїатъ латыньскѹю прелесть крал же не токмо дасть емѹ
воеводство на мѹнтьꙗнскои ȥемли но и сестрѹ свою роднѹю дасть емѹ в женѹ ѿ неѧже
роди два сна пожив же мало ꙗко і҃ лѣт и тако сконча сѧ в тои прельсти глют же ѡ
немь ꙗко и в темници сѣдѧ не ѡста сѧ своего ȥлаго ѡбычаꙗ но мыши ловѧ и птици на
торгѹ покѹпаꙗ и тако каȥнѧше ихъ ѡвѹ на колъ посажаше а инои главꙋ ѿсѣкаше а со
иныѧ перїе ѡщипавъ пѹскаше и наѹчи сѧ шити и тѣмъ в темници кормлѧше с егда ж
краль иȥведе его ис темници и приведе его на бѹдинъ и дасть емѹ домъ в пещи
противѹ бѹдина и еще ѹ кралѧ не былъ слѹчи сѧ нѣкоемѹ ȥлодѣю ѹити на его дворъ и
съхрани сѧ гонѧщїи же прїидоша и начаша искати и наидоша его дракѹла же воставъ
вȥем мечь свои искочи с полаты и ѿсѣче главѹ приставꙋ ѡномѹ держащемѹ ȥлодѣѧ а
ȥлодѣѧ ѿпѹсти прочїи же бѣжаша и прїидоша к биревѹ и повѣдаша емѹ бывшее бирев
же съ всѣми посадникы иде ко кралю жалѹѧ сѧ на дракѹлѹ корол же посла к немѹ
вопрашаѧ что ради таково ȥло ѹчини ѡн же тако ѿвѣща ȥло никое ж ѹчиних но ѡнъ
самъ себе ѹбил находѧ раȥбоиническы на великого гдрѧ домъ всѧкъ такъ погибнеть
аще л то ко мнѣ пришел бы ꙗвил и аȥъ во своемъ домѹ нашел бы того ȥлодѣѧ или бы
выдалъ или просил его ѿ смрти кралю ж повѣдаша корол же нача смѣѧти сѧ и дивити
с его срдцю Конец же его сице живѧше на мѹнтїанскои ȥемли и прїидоша на ȥемлю ег
тѹрци начаша плѣнити ѡн же ѹдари на них и побѣгоша тѹрци дракѹлино ж воиско беȥъ
млсти начаша их сѣщи и гнаша их дракѹла ж ѿ радости въȥгнавъ на горѹ да видить
како сѣкѹть тѹрковъ и ѿторгъ сѧ ѿ воиска ближнїи его мнѧщи с ꙗко тѹрчинъ и ѹдари
его единъ копїемъ ѡн же видѣвъ ꙗко ѿ своих ѹбиваемъ и тѹ ѹби своих ѹбїиць мечем
своимъ е҃ его ж мноȥими копїи сбодоша и тако ѹбїенъ быс корол же сестрѹ свою
вȥѧт и со двѣма сынми въ ѹгорскѹю ȥемлю на бѹдинъ единъ при кралевѣ снѣ живет а
дрѹгїи был ѹ варадинског бископа и при нас ѹмре а третѧго сна старѣишаг михаила
тѹт же на бѹдинѹ видѣхом ѿ црѧ тꙋрскаг прибѣгъ ко кралю еще не женив сѧ прижил
его дракѹла съ единою дѣвкою стефан же молдовскыи ȥ кралевы воли посади на
мꙋнтьꙗнскои ȥемли нѣкоего воеводскаго сна влада именем бысть бо тои владъ ѿ
младенства инокъ потомъ и сщенникъ и игѹменъ в монастыри потомъ ростриг сѧ и
сѣлъ на воеводство и женил сѧ понѧлъ воеводскѹю женѹ иже после дракѹлы мало
побилъ и ѹбилъ его стефанъ волосьскьї того женѹ понѧлъ и ннѣ воевода на
мѹнтьꙗнскои ȥемли владъ иже бывьї чернець и игѹменъ в лѣт ѕ҃ ц҃ ч д҃ фев гі҃
преж писал та ж В лѣт ѕ҃ ц҃ ч и҃ ген к и҃ в дрѹге преписах аȥъ грѣшны ефросинъ
Знаменє Се ѕмѣи внезаапꙋ вышед из норы потече по мѣстꙋ и абїе свыше ѡрел спад
ѕмїа похвати и полетѣ на высотꙋ ѕмѣи же начать оукреплѧти сѧ вʼкроугъ ѡрʼла ц҃рь
же и вси люде бѧхꙋ зрѧще на ѡрла и на ѕмїа ѻрелʼ же възлетѣ изъ ѻчїю на длъг
часъ и пакы ꙗви сѧ низълетѧща понеже ѡдолѣнъ быс ѿ змѣѧ людїе же текше ѕмѣѧ
оубиша а ѡрла изымаша и быс ц҃рь въ оужаси велици и зозвавъ книжникы и мдреци
сказа имъ знаменїе они же поразʼсꙋдивъ скаша ц҃рю сїе мѣсто седмохлъмныи наречет
сѧ и прославит сѧ и възʼвеличить сѧ въ всеи вселенʼнѣи паче инѣхъ градовъ но
понеже станеть междоу двꙋ мор и бїенъ боудеть влънами морскыми поколебимъ боудет
ѡрелъ єс знаменє хрстїанʼское а ѕмѣи знаменє безсерʼменʼское и понеже ѕмѣи ѡдолѣ
ѻрʼла ꙗвлѧетъ ꙗко безсерменьство ѡдолѣетъ хрстїанʼствомъ а понеже хртїане ѕмеѧ
оубиша а ѻрла изымаша ꙗвлѧетъ ꙗко послѣдокъ пакы хрстїанʼство ѡдолѣет
безʼсерменʼства и седмахолʼмнаг прїимꙋть и в немъ въц҃рѧт сѧ великїи же
конʼстѧнтинъ ѡ семʼ възмꙋти сѧ ѕило но ѡбаче словеса ихъ повелѣ написати а
магыстровъ и градʼскыа дѣлатели раздели на двое и единои странѣ повелѣ размѣрити
градскїе стѣны и стрѣлници и нача градʼ дѣлати а дрꙋгои странѣ повелѣ размѣрити
оулици и площади на римʼскои ѻбычаи и тако начать дѣлати ц҃ркви б҃жїа и дворы
црскїа и иные домы славны велможамъ и мегыстаном и всѣмъ сановником и воды
сладкы приводити вʼ з҃е же лѣто видѣ ц҃рь мало живꙋщихъ въ градѣ зане великъ бѣ
ѕило и тако сътвори присла из рима и ѡточныхъ стран събравъ дославныхъ велможь и
мегистанъ и сановников съ множствомъ люди и тꙋ приведе и домы велїа създавъ и
дас имъ въ градѣ жити съ строенїемъ велїем и ц҃рьскїа чины ꙗко своѧ домы и
ѡч҃ьстʼва имъ забыти създа же ц҃рь полатꙋ велїю иподромꙋ предивнꙋю и два полѧ
оустрои сїи рѣчь оулици покровены на торгованїе и назва градʼ новыи римъ потомʼ
же създа ц҃ркви преславныа с҃тыа софѣа и с҃тхъ апслъ и с҃тыа ирины и с҃тго мокїа
и с҃тго архаг҃гла михаила и иныа мнози постави же ѡнъ пречюдныи стлъпъ багрѧнъ
его же из рима принесен моремъ треми лѣтъ до ц҃рѧграда зане великъ бѣ ѕило и
тѧжекъ ѿ морѧ до торʼгꙋ лѣтомъ единымъ приненъ быстʼ и ц҃рю часто приходѧщꙋ и
злато много дающе людемъ бреженїа ради и положи ѻснованїа в҃і кошь ихʼ же блсви
х҃с и ѿ древа чстнаго и с҃тхъ мощеи на оутверʼженїє и съхраненїе предивнаго и
единогкаменʼнаго ѡного стлъпа и поставль на немъ кꙋмиръ еже принесе ѿ сл҃нчнаго
града фрꙋгїискаго имоущаго на главѣ з҃ ключ також и иныѧ вещь предивныи
достохвалныи принесе изо многыхъ градов и странъ преоукрасивъ град възда емꙋ
честь велїю ѡбновленїемъ праздникы и тръжествы великыми на многїе д҃ни и тако
ꙋстави да с зоветь град тъ ц҃рмъградомъ и быс радость велїа въ всѣх людех д҃немʼ
же миноувшимъ пакы ц҃рь съ патрїарʼхомъ и съ с҃тли събра весь с҃щнʼническїи чинъ
тако и весь синьгʼклитъ црскїи и множество нардоу сътвориша литѷю молʼбы
моленїемъ дающе хвалꙋ и б҃лгодаренїе всемогоущеи и живоначалнѣи троци оц҃ю и
с҃нꙋ и с҃тмꙋ д҃хꙋ и прчстые б҃гом҃тре и предаша градʼ и всѧ чины людʼскїе в
роуцы всес҃тїи влдчци б҃ци ѡдигѷтрїе сїи рѣчь наставници г҃люще ты оубо
всенепорочнаѧ влдчци б҃це члколюбиваѧ єсствомъ соущи не ѻстави град сеи
достоꙗнїа твоего но ꙗко м҃ти хрстїанʼскомꙋ родоу застꙋпи и съхрани и помилꙋи его
наставлѧа и наоучаѧ во всѧ времена ꙗко чл҃колюбиваѧ и млстиваѧ м҃ти ꙗко да в
немʼ прославит сѧ и възвеличит сѧ имѧ великолѣпїа твоего въ вѣкы и вси людиє
рѣша аминь и б҃лгодариша єж кʼ б҃гꙋ желанїе ц҃рь же понꙋжаше стратигъ и градскых
наказателеи храмы с҃тхъ и домы мирʼскїа създати на исплъненїе града велʼможамъ и
мегистаномъ и всѣмъ нарочитым людемъ заповеда аще кто сподобит сѧ коей степени
црскаго чина да сʼтворить собѣ паметь достоинꙋ домꙋ въздвигнет или ѻбитль славнꙋ
или ино създанїе дивно ꙗко да населит сѧ градʼ преславными дѣлесы також по немъ
црствꙋющїи ц҃ри ц҃рь кїиждѡ въ свое времѧ подвизаша с вещь преславнꙋ сътворити
ѡвїи оубо на взысканє и собранїе стрсте гсних и пречстые его б҃гом҃тре ризы и
поꙗсѧ и с҃тхъ мощеи и бжственых инѡк но и того самого б҃гомоужнаго
нероукотворенаго ѡбраза иже ѿ едеса ѡвїи же на прибавленїе града и домовъ
великых инїи же пакы на въздвиженїе с҃тых ѻбителе и храмовъ б҃жїих ꙗкоже великїи
оустїꙗнъ ц҃рь и феѡдосїи великїи и ц҃рца евдоѯїа жена раклїа ц҃рѧ и иные мнози и
тако наплъниша град преславными и дивными вещʼми имъж иногда б҃лженʼныи андрѣи
критскїи оудивив сѧ реч въ истинꙋ градʼ съ выше слова и разꙋма єс к сим же и
пренепорочнаѧ влдчца м҃ти х҃а б҃а н҃шго во ина времена бѧше град црствꙋющїи
съхранѧющи и покрывающи и ѿ бѣдъ сп҃сающи и ѿ неисцѣлных напастеи преминѧющи
такыми ꙋбо великыми и неизреченʼными бл҃годѣанʼми и дарованʼми прчстые б҃ца
сподоби сѧ градʼ съ ꙗко всемꙋ мирꙋ мню недостоинꙋ быти томꙋ нъ оубо єсствꙋ
тѧжʼкорѡдʼ и нерадиво ꙗко неистовыи юже на нас млсть бжїю и щедротъ его ѿвращаем
сѧ имиж б҃а и пречистꙋю его м҃трь разʼгнѣваемъ и сл҃вы своеѧ и чти ѿпадаем ꙗкоже
писано злодѣанїа и безаконїа превратитъ прстлъ силных и пакы расточи гръдыѧ
мысли срдць их и низложи силныѧ со прстлъ такоже и сїи црствꙋющїи градʼ
неисчетенʼными деꙗнʼми и безаконми ѿ толикых щедротъ и б҃лгодѣꙗнїи прчстые
б҃гом҃тре ѿпаши сѧ тʼмочислеными бедами и различными напастʼми многа лѣта
пострада також н҃нѣ в послѣднѧа времена грѣх ради н҃шхъ ѡвогда нахоженїемъ
невѣрных ѡвогда гладомъ и повѣтрїемъ частым ѻвогда же междоу бранми ими же
ѡскꙋдѣша силнїи и ѡбнищаша людие и преоуничижи сѧ градʼ и смири сѧ до ѕила
блж҃еныи же ѡ сихъ всѣхъ по всꙗ нощи бе съна пребываше молꙗ cꙗ б҃а съ плачьмь и
часто къ земли колѣнѣ прекланꙗꙗ ѧкоже и многашьды слышаша цр҃квьнии строителе
вънегда бо годъ бѹдꙗше заѹтрьнюмѹ пѣнию и онѣмъ хотꙗщемъ бл҃гословлениѥ възѧти
отъ него и ѥдинъ отъ нихъ тихы шедъ и ставъ послѹшааше ти слышашети и молꙗща сꙗ
и вельми плачюща сꙗ и главою часто о землю биюща таче мало отъстѹпивъ и се
начьнꙗше рамꙗно шьствовати и ꙗкоже слышааше тѹтънъ ѹмълкънꙗше творꙗ сꙗ ѥже мнѣти
ономѹ ꙗко съпить ономѹ же тълъкнѹвъшю и рекъшю бл҃гословести оч҃е бл҃женыи же
мълчаше ꙗкоже ономѹ до трии кратъ сице тълкънѹвъшю и гл҃авъшю бл҃сви оч҃е тоже
сии ꙗко ѿ съна въспрꙗнѹвъ гл҃ааше г҃ь нашь і҃с хс҃ъ да бл҃гословить тꙗ чадо и
тако же пакы преже всѣхъ обрѣтааше сꙗ въ цр҃кви сице же пакы по всꙗ нощи
съповѣдахѹти и творꙗща и бѣ въ манастыри ѥго ѥдинъ нѣкто чьрноризьць санъмь
прозвутеръ имьньмь дамианъ иже рьвьниѥ подражааше житию и съмѣрению прп҃дбнааго
своѥго оц҃а ѳеѡдосиꙗ о немьже мнози съвѣдѣтельствѹють о добрѣмь ѥго съмѣрении и
и житии и послѹщании и ѥже къ вьсѣмъ покорениѥ сътꙗжа наипаче же бывъшеи съ тѣмь
въ келии ти видѣвъше кротость ѥго и несъпаниѥ по всꙗ нощи и почитающа съ
прилежаниѥмь ст҃ыꙗ книгы и ѹчастꙗща пакы на мл҃твѹ сии же ина многа съповѣдахѹ ѡ
мѹжи томь томѹ же нѣколи болꙗщю и при коньци ѹже сыи молꙗше сꙗ богѹ съ сльзами
гл҃ꙗ г҃и мои іс҃ хе҃ съподоби мꙗ съобьщникѹ быти славы ст҃ыихъ твоихъ и съ тѣми
причастити сꙗ цр҃ствию твоѥмѹ и не ѿлѹчи мене молю ти сꙗ влд҃ко оц҃а и
наставьника моѥго пр҃пбнааго ѳеѡдосиꙗ нъ съ тѣмь ѹбо причьти мꙗ въ свѣтѣ томь
ѥже ѥси ѹготовалъ правьдьникомъ сице же ѥмѹ пребывающю и молꙗщю сꙗ и се
вънезаапѹ предъста ѹ ѡдра ѥго бл҃женыи ѳеѡдосии иже и падъ на пьрсьхъ ѥго и
любьзно цѣлѹꙗ и гл҃ааше к немѹ се ѡ чадо ѡ немьже моли сꙗ гв҃и се нынѣ посла мѧ
извѣстити ти ꙗко сице по прошению твоѥмѹ бѹдеть ти и съ ст҃ыми причьтенъ бѹдеши
и съ тѣмь въ цр҃ствии ѹ нб҃снааго влд҃кы обьщьникъ бѹдеши и ѥгда пакы г҃ь бъ҃
повелить ми отъ свѣта сего преставити сꙗ и приити ми къ тебе и тъгда не имавѣ
разлѹчити сꙗ ѿ себе нъ въкѹпѣ бѹдевѣ въ свѣтѣ ономь и се рекъ невидимъ бысть от
него тъгда же тъ разѹмѣвъ ꙗко ꙗвлениѥ ѿ б҃а бысть ѥмѹ не бо ѥго видѣ двьрьми
излѣзъша ни пакы двьрми вълѣзъша нъ на немьже мѣстѣ ꙗвивъ сꙗ на томь же пакы и
невидимъ бысть и въскорѣ же пригласивъ слѹжащааго ѥмѹ и пославъ по бл҃женааго
ѳеѡдосиꙗ томѹ же въскорѣ пришедъшю и гл҃а ѥмѹ онъ веселъмь лицьмь се ѡч҃е бѹде
ли тако ꙗкоже нынѣ ꙗвивъ сѧ обѣща ми сꙗ блж҃еныи же ꙗко не вѣдыи того ѿвѣща ни
чадо ꙗко не вѣмь того ѥже глаголеши обѣщаниѥ тъгда же съповѣда ѥмѹ како моли сꙗ
и како ꙗви сꙗ ѥмѹ тъ самъ пр҃пбьныи то же ѹслышавъ бо҃дъхновеныи оц҃ь нашь
ѳеѡдосии осклабивъ сꙗ лицьмь и мало просльзивъ сꙗ томѹ еи чадо бѹдеть ти ꙗкоже
ти сꙗ обѣща ан҃глъ ꙗвивъ сꙗ въ образѣ моѥмь азъ же грѣшьныи како могѹ обьщьникъ
быти славы оноꙗ ѥже ѹготована ѥсть правьдьникомъ обаче онъ слышавъ обѣщаниѥ радъ
бысть и тако братии малѹ събьравъшю сꙗ цѣлова вьсꙗ и сице съ миръмь предасть въ
рѹцѣ дш҃ю пришедъшимъ по нь ан҃глмъ тъгда бл҃женыи повелѣ ѹдарити въ било да
съберѹть сѧ братиꙗ и тако съ лѣпотьною чьстию и съ пѣниѥмь погребоша чьстьноѥ
тѣло ѥго идеже и всю братию погрѣбахѹ по сихъ же множащи сѧ братии и нѹжа быс҃
славьномѹ оц҃ю нашемѹ ѳеѡдосию распространити манастырь на поставлениѥ келии
множьства ради приходꙗщихъ и бывающимъ мнихомъ и бѣ самъ съ братиѥю дѣлаꙗ и
городꙗ дворъ манастырьскыи и се же разграженѹ бывъшю манастырю и ѡнѣмъ не
стрѣгѹщемъ сѧ и се въ ѥдинѹ нощь тьмѣ сѹщи велицѣ приидоша на нꙗ разбоиници
гл҃аахѹ ꙗко въ полатахъ цр҃квьныихъ тѹ ѥсть имѣниѥ ихъ съкръвено да того ради не
идоша ни къ одинои же келии нъ ц҃ркви ѹстрьмиша сꙗ и се ѹслышаша гласъ поющихъ
въ цр҃кви си же мьнѣвъше ꙗко братии павечернꙗꙗ мл҃твы поющїмъ отъидоша и мало
помьдливъше въ лѣсѣ таче мьнѣша ꙗко ѹже коньчанѹ быти пѣнию пакы придоша къ
цр҃кви и се ѹслышаша тъ же гл҃ас и видѣша свѣтъ пречюдьнъ въ црк҃ви сѹщь и
блг҃оѹханиѥ исхожаше отъ цр҃кве анг҃ли бо бѣша поюще въ неи ѡнѣмъ мнꙗщемъ ꙗко
братии полѹнощьноѥ пѣниѥ съвьрьшающемъ и тако пакы ѿидоша чающе донъдеже сии
съконьчають пѣниѥ и тъгда въшьдъше въ цр҃къвь поѥмлють вьсѧ сѹщаꙗ въ и и тако
многашьды приходѧщемъ имъ и тъ гл҃ас аньгельскыи слышащемъ и се годъ бысть
ѹтрьнюѹмѹ пѣнию и пономонареви биющю въ било тоже они отъшьдъше мало въ лѣсъ и
сѣдъше гл҃аахѹ чьто сътворимъ се бо мьнить сѧ намъ привидѣниѥ бысть въ цр҃кви нъ
се да ѥгда съберѹть сѧ вьси въ цр҃квь тъгда шьдъше и ѿ двьрии застѹпивъше вьсѧ ꙗ
погѹбимъ и тако имѣниѥ ихъ възьмемъ тоже тако врагѹ на то ѡстрѧщю ꙗ хотѧщю тѣмъ
оѥ то стадо искоренити ѿ мѣста того нъ обаче ни тако възможе нъ обаче самъ ѿ
нихъ побѣженъ бы҃с б҃ѹ помагающю молитвами пр҃пдбьнааго оц҃ѧ нашего ѳеѡдосиꙗ
тъгда бо зълии ти человѣци мало помѹдивъше и прп҃дбьнѹѹмѹ томѹ стадѹ въшю сѧ въ
цр҃квь съ блаженыимь наставьникъмь и пастѹхъмь своимь ѳеѡдосиѥмь и поющемъ
ѹтрьнꙗꙗ псл҃мы ѹстрьмиши сѧ на нꙗ акы звѣриѥ дивии таче ꙗко придоша и се
вънезаапѹ чюдо бысть страшьно отъ землꙗ бо възѧтъ сѧ цр҃кы и съ сѹщиими въ нѥи
възиде на въздѹсѣ ꙗко не мощи имъ дострѣлити ѥꙗ сѹщеи же въ цр҃кви съ блаженыимь
не разѹмѣша ни чюша того они же видѣвъше чюдо се ѹжасоша сѧ и трепетьни бывъше
възвратиша сѧ въ домъ свои и ѿтолѣ ѹмилиша сѧ никомѹже зъла сътворити ꙗкоже и
старѣишинѣ ихъ съ инѣми трьми пришьдъшемъ къ блаженомѹ ѳеѡдосию покаꙗти сѧ того
и исповѣдати ѥмѹ бывъшеѥ блаженыи же то слышавъ прослави б҃а сп҃съшааго ꙗ ѿ
таковыꙗ съмьрьти онъ же поѹчивъ ꙗ ѥже ѡ сп҃сении дш҃и и тако ѿпѹсти ꙗ славѧща и
бл҃годарѧща б҃а о вьсѣхъ сихъ сицево же чюдо ѡ цр҃кви тои и инъгда пакы видѣ
ѥдинъ ѿ болꙗръ хо҃любьцѧ изѧслава ꙗздѧщю томѹ нѣколи въ нощи на поли ꙗко е҃і҃
попьрищь ѿ манастырѧ блаженааго и се видѣ цр҃квь ѹ ѡблака сѹщȣ и въ ѹжасти бывъ
погъна съ отрокы хотѧ видѣти каꙗ то ѥсть цр҃кы и се ꙗко доиде манастырѧ
блаженааго ѳеѡдосиꙗ тъгда же ѡномѹ зьрѧщю състѹпи цр҃кы и ста на своѥмь мѣстѣ
ѡномȣ же тълъкновъшю въ врата и вратарю ѿвьрьзъшю ѥмѹ врата въниде и повѣда
блаженомѹ бывъшеѥ и ѿтолѣ часто приходѧше къ нѥмѹ и насыщаꙗ сѧ ѿ нѥго
дх҃овьныихъ тѣхъ словесъ подаваше же и ѿ имѣниꙗ своѥго на състроѥниѥ манастырю и
се же пакы инъ болꙗринъ того же хо҃любьцѧ идыи нѣколи съ кнѧзьмь своимь
хо҃любьцьмь на ратьныꙗ хотѧщемъ имъ брань сътворити обѣща сѧ въ ѹмѣ своѥмь гл҃ꙗ
ꙗко аще възвращю сѧ съдравъ въ домъ свои то дамь ст҃ѣи бц҃и въ манастырь
блаженааго ѳеодосиꙗ в҃ гривьнѣ золота ѥще же и на иконѹ ст҃ыꙗ б҃цѧ вѣньць ѡкѹю
таче бывъшю сънѧтию и многомъ ѿ бою орѹжиѥмь падъшемъ послѣже побѣжени бывъше
ратьнии си же сп҃сени възъвратиша сѧ въ домы своꙗ болꙗринъ же за҃быс ѥже дасть
ст҃ѣи бц҃и и се по дьньхъ цѣхъ съпѧщю ѥмѹ въ полѹдн҃е въ храминѣ своѥи и се
приде ѥмѹ гл҃ас страшьнъ именьмь того зовѹщь ѥго клименте онъ же въспрѧнѹвъ и
сѣде на ложи ти видѣ иконѹ ст҃ыꙗ бц҃ѧ иже бѣ въ манастыри блаженаго прѣдъ одръмь
ѥго стоꙗщю и гл҃ас ѿ нѥꙗ исхожааше сице въ чьто се клименте ѥже обѣща ми сѧ дати
и нѣси ми далъ нъ се нынѣ гл҃ю ти потъщи сѧ съвьрьшити ѡбѣщаниѥ свое си же
рекъши икона ст҃ыꙗ бц҃ѧ не видима бысть ѿ нѥго тъгда же болꙗринъ тъ въ страсѣ
бывъ таче възьмъ имь же бѣ ѡбѣщалъ сѧ несъ въ манастырь блаженомѹ ѳеодосию
въдасть тако же и вѣньць ст҃ыꙗ бц҃ѧ на иконѣ окова и се же пакы по дн҃ьхъ
немнозѣхъ ѹмысли тъ же болꙗринъ дати еваньгелиѥ въ манастырь блаженго таче ꙗко
приде къ великѹѹмѹ ѳеодосию въ манастырь имыи подъ пазѹхою съкръвено ст҃ое
еван҃глиѥ и по мл҃твѣ хотѧщема има сѣсти ономѹ не ѹ ѥще ꙗвивъшю еуанг҃лиꙗ гл҃а
томȣ блаженыи пьрьвѣѥ брате клименте изнеси си ст҃оѥ еуанг҃лиѥ ѥже имаши въ
пазѹсѣ своѥи и ѥже обѣщалъ ѥси дати ст҃ѣи бц҃и ти тъгда сѧдемъ се слышавъ онъ
ѹжасе сѧ ѡ проповѣдании прп҃дбьнааго не бѣ бо никомȣже о томь възвѣстилъ и тако
изнесъ ст҃оѥ то еваньгелиѥ въдасть блаженомѹ на рѹцѣ и тако сѣдъ и дх҃овьныꙗ тоꙗ
бесѣды насытивъ сѧ възврати сѧ въ домъ свои и ѿтолѣ великѹ любъвь имѧаше къ
блаженомѹ ѳеодосию и часто прихожааше къ нѥмѹ и великѹ пользѹ приимаше ѿ него и
ѥгда же сии прихожаахѹ къ нѥмѹ то же си и тако по бж҃ьствьнѣмь томь ѹчении
прѣдъставлꙗаше тѣмъ трѧпезѹ ѿ брашьнъ тѣхъ манастырьскыихъ хлѣбъ сочиво и мало
рыбъ мъногашьды же и х҃олюбьцю изѧславѹ и таковыихъ брашьнъ въкѹшающю ꙗкоже и
веселѧ сѧ гл҃аше блаженомѹ ѳеѡдосию се ꙗкоже вѣси оч҃е вьсѣхъ благыихъ мира сего
испълъни сѧ домъ мои то же нѣсмь тако сладъка брашьна въкѹшалъ ꙗкоже нынѣ сьде
многашьды бо рабомъ моимъ ѹстроившемъ различьнаꙗ и многоцѣньнаꙗ брашьна ти не
сѹть така сладъка нъ молю ти сѧ оч҃е повѣжь ми ѿкѹдѹ ѥсть сладость си въ брашьнѣ
вашемь тъгда же бо҃дъхновеныи оц҃ь ѳеодосии хотѧ ѹвѣрити того на любъвь божию
гл҃а емȣ то аще бл҃гыи вл҃дко сиꙗ ѹвѣдѣти хощеши послѹшаи насъ и повѣдѣ ти ѥгда
бо братии манастырѧ сего хотѧщемъ варити или хлѣбы пещи или кѹю инȣ слѹжьбѹ
творити тъгда же пьрьвоѥ шьдъ ѥдинъ ѿ нихъ възьметь бл҃гословление отъ игѹмена
таче по сихъ поклонить сѧ прѣдъ ст҃ыимь ѡлътарьмь три краты до землꙗ ти тако
свѣщю въжьжеть ѿ ст҃аго олътарѧ и ѿ того огнь възгнѣтить и ѥгда пакы водѹ
въливаꙗ въ котьлъ гл҃еть старѣишинѣ блг҃сви ѡч҃е и ономѹ рекѹщю бъ҃ да
бл҃гословить тѧ брате и тако вьсѧ слȣжьба ихъ съ бл҃гословлениѥмь съвьрьшаѥть сѧ
твои же раби и ꙗоже рече дѣлають сварѧще сѧ и шегающе иьнѹще дрȣгъ дрѹга
многашьды же и биѥми сѹть ѿ приставьникъ и тако же вьсѧ слѹжьба ихъ съ грѣхъмь
сътварѧеть сѧ то же слышавъ хо҃любьць гл҃а по истинѣ оч҃е тако ѥсть ꙗкоже гл҃а а
иже пр҃пдбьныи оц҃ь нашь ѳеѡдосии иже по истинѣ испълънѥнъ дх҃а ст҃ааго тѣмь же
и божиꙗ таланта ѹмъноживъ иже населивъ мѣсто множьствъмь чьрьноризьць иже пѹсто
сѹще манастырь славьнъ сътвори тѣмь же не хотѧше никако же прилога творити въ
немь нъ бѣ вѣрою и надежею къ б҃ѹ въскланѧꙗ сѧ ꙗкоже паче не имѣти ѹпованиꙗ
неимѣниѥм тѣмь же и тако сего ради многашьды хожаше по келиꙗмъ ѹченикъ своихъ и
аще чьто обрѧщааше ѹ кого ли брашьно сънѣдьно ли одежею лише ѹставьныꙗ одежа или
ѿ имѣниꙗ чьто сиꙗ възьмъ въ пещь въмѣташе ꙗкоже вражию часть сѹщю и прѣслѹшаниѥ
грѣхѹ 
